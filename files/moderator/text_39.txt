https://moderator.az/siyaset/400703/ali-bas-komandan-ne-etmeli-idi-etmedi/


Bu günlər bir daha Vətən müharibəsinin hər keçən gününü, anını xatırladıq. Qürur duyduq, sevindik, şəhidlərimizi yad etdik, üzüldük, qarışıq hisslər keçirdik. Keçən il bu vaxtlar olduğu kimi, necə deyərlər, 7-dən 70-nə, hər kəs eyni dalğada və eyni tezlikdə idi. Çox az hallarda olur ki, bütün xalq eyni anda, eyni hissləri keçirsin. Allah bizə böyük lütf edib ki, tariximizin bu qürurlu anlarının canlı şahidlərik. Hələ eramızdan 500 il əvvəl yazılmış çin hərb nəzəriyyəçisi və strateqi Sun Dzının “Müharibə sənəti” (bəzən “Hərb sənəti” kimi də tərcümə edilir) traktatını tələbəçilik illərində bir dəfə oxumuşdum. Təsadüfən oxuduğum bir əsər idi və məzmunu da demək olar ki, yadımdan çıxmışdı. Amma 44 günlük Vətən müharibəsi zamanı eşitdiklərimiz, gördüklərimiz sanki traktatın ayrı-ayrı hissələri ilə assosiasiya yaradırdı. Bu yaxınlarda traktatı bir daha oxudum. Sanki tamamilə başqa bir əsəri oxuyurdum. Sözsüz ki, yaş və ötən illər fərqli yanaşmanı qaçılmaz edir. Amma indi həm də müharibədə qalib gəlmiş xalqın nümayəndəsi kimi belə bir möhtəşəm əsəri oxumaq tam başqa hisslər yaşadır insanda. Xalqımız həmişə tolerantlığı, dözümlülüyü, unutqanlığı, Allaha məxsus olan bağışlamaq və mərhəmət göstərmək aliliyi ilə fərqlənib. Bu alilik bizə az faciələr də yaşatmayıb. Çünki xalqımıza mənsub bu yüksək insani xüsusiyyətləri kəmfürsətlər həmişə məkrlə istifadə ediblər. Ona görə də, müharibə tərəfdarı olmadığımızdan, bəlkə də, belə traktat və əsərlər çox da tələb olunan və geniş oxucu kütləsini cəlb edən kitablar siyahısında deyil. Amma tarixi zərurətlər bizi məcbur edir ki, “sülh istəyirsənsə müharibəyə hazır ol” prinsipindən çıxış edərək, bir əlində sülh rəmzi olan zeytun ya dəfnə tutduğun halda digər əlində düşmənin gözünü çıxaracaq ox və canına qorxu salacaq silah tutasan...
 


Müharibə günlərində xalqımızın mətanəti, dəyanəti, birliyi və həmrəyliyini, ordumuzun cəsarəti, peşəkarlığı, igidliyi və rəşadətini dost görüb sevindi, təcavüzkarlığını qanı və canı ilə ödəyən düşmən isə onlara nə qədər acı olsa da etiraf etməyə məcbur oldu. Xalqımız böyüklüyünü, ordumuz da qüdrətini göstərdi. Ordumuzun peşəkarlığını hərbi mütəxəssislər dəyərləndirdi və hələ çox araşdırıb, öyrənəcəklər. Bu günlər, başqa bir məsələ də məni düşündürürdü. Özümdən ritorik olaraq soruşdum: 44 günlük müharibə zamanı görəsən “Ali Baş Komandan nə etməli idi, etmədi?”...
 
Sualıma cavab axtararkən də, bir daha “Müharibə sənəti” traktatını gözdən keçirdim. 2500 il keçməsinə baxmayaraq, dahi hərb nəzəriyyəçisinin əsərdəki strateji yanaşmalarının bu gün də öz aktuallığını qoruduğu və əvəzsiz mənbə olduğu təsdiqini tapır. Xüsusilə bu günlərdə, maraqlı ola biləcəyini düşünərək, əsərdən bəzi hissələri bölüşmək istərdim.
 
İlk öncə ondan başlayaq ki, traktatda ideal qalibiyyətin “savaşmadan, döyüşmədən, düşməni inandıraraq sülhə məcbur etmək” olduğu qeyd edilir. Azərbaycanın 26 il ərzində bütün siyasi, iqtisadi, diplomatik, mədəni, humanitar təzyiq və inandırma metodlarından, beynəlxalq hüququn instrumentlərindən istifadə edərək, böyük səbr və təmkinlə, konstruktiv yanaşma və dinc yolla münaqişəni həll etməyə çalışması inkarolunmaz gerçəklikdir. Yəni, Sun Dzı-ya görə ideal sülhü əldə etmək üçün mümkün olan hər şeyi etdik. Amma, hər halda Sun Dzı erməniləri tanısaydı, o da qəbul edərdi ki, ideal sülh variantı onlar üçün keçərsizdi. Qeyri-rasional və məkrli düşmənlə ideal sülh mümkünsüzdür, onları ancaq “dəmir yumruqla” ağıllandırmaq lazımdı.
 
Traktatdakı strateji yanaşmalar isə, tarixin bütün dövrləri və bütün müharibələr üçün aktuallığını həmişə qoruyacaq hər halda.
 
Bir az bəzi hissələrə müraciət edək: “Müharibənin başlamasına qərar verilməsi həyati əhəmiyyət kəsb edir. Dövlət nə qədər gücünə əmin olsa da, müharibənin gedişi və nəticəsi qeyri-müəyyənlikdir. Çünki, bu, bir sıra amillərdən asılıdır. Dövlət üçün bu cür qərarlar ölüm və ya həyat, mövcud və ya məhv olmaq deməkdir. Müharibə qaçılmazdırsa, mümkün qədər qısa müddətdə bitirmək lazımdır. Müharibənin uzanması heç bir dövlət üçün səmərəli ola bilməz. Bunu anlamaq lazımdır”.
 
Daha sonra strateq qeyd edir ki, belə vacib qərar verilərkən müharibənin beş elementini nəzərə almaq və yeddi məsələ üzrə düzgün hesablar aparmaq lazımdır.
 
Birincisi, “Yol” – xalqın və hökmdarın (dövlət başçısının) fikir və düşüncələri üst-üstə düşməli və bir-birlərini tamamlamalıdır. Əgər bu məqamda onunla birlikdə ölümə hazır olan, ona şəksiz etibar edən xalq varsa, dövlət başçısı tərəddüdsüz və qorxmadan qərarlar verəcək. Burada xalqın malik olduğu xüsusiyyətlər və dövlət başçısının xarizması çox vacbdir.
 
İkincisi, “Səma”– işıq və qaranlıq, soyuq və isti, fəsillər nəzərə alınır. Yəni, müharibənin başlaması üçün düzgün vaxt və iqlim şəraiti seçilməlidir. Burada, bir az haşiyəyə çıxmaq istəyirəm. Bizim halımızda, bəlkə də “səma” sözü hərfi mənada anlaşılarsa “Bayraktar”ları da nəzərdə tuta bilərik....
 
Üçüncüsü, “Yer” (və ya “Torpaq”) – döyüşlərin baş verəcəyi məkanların üstünlükləri və çatışmamazlıqları, yaxın və uzaqlığı, düzənlik və dağlıq olması, yolların dar və genişliyi nəzərə alınmalıdır...
 
Dördüncü, “Sərkərdə”– sərkərdənin şəxsi keyfiyyətləri, zəkası, qərəzsizliyi, humanizmi, cəsarəti, ciddiliyi, qətiyyəti, ən çətin anlarda peşəkarları dinləyib son və düzgün qərarlar vermək bacarığıdır...
 
Beşincsisi “Qanun”– ordunun peşəkarlığı, təchizatı, zabit heyətinin hazırlığı, vətənpərvərliyi, qoyulan tapşırıqları yerinə yetirmək əzmi və s.
 
Traktatda qeyd olunur ki, bu elementləri bəlkə də çox rəhbər və sərkərdə eşidə ya oxuya bilər. Amma, yalnız bunları mənimsəyib qavrayanlar və tətbiq edənlər qalib ola bilər.
 
Əgər aşağıdakı yeddi vacib amili də düzgün qiymətləndirərsənsə, qalibiyyət sənindir: 1. müharibədə iştirak edən hökmdarlardan hansı “Yol” elementinə (daha parlaq xarizmaya, zəkaya, şəxsi keyfiyyətlərə) malikdir? 2.müharibə tərəflərinin sərkərdələrindən (zabitlərindən) hansı daha istedadlı və peşəkardır? 3. tərəflərdən hansı “Səma” (iqlim şəraiti və münasib zaman) və “Yer” (coğrafi üstünlüklər və çatışmamazlıqlar) amillərindən səmərəli istifadə edə bilir? 4.hansı ordu daha intizamlı və əmrlərə tabedir? 5.kimin ordusu daha güclüdür? 6.Hansı ordu daha yaxşı təchiz olunub, peşəkardır və daha yaxşı təlim keçib? 7. Öz və düşmən ordusunun güclü və zəif tərəfləri haqqında kimin daha yaxşı təsəvvürü var?
 
Vətən müharibəsi zamanı qeyd olunan amillərin hər birində daha üstün olmağımız təsdiqini tapdı və bu üstünlüyün təmin edilməsi üçün də ötən illər ərzində böyük əmək sərf olunduğu unudulmamalıdır.
 
Davamında nə yazır?: Xalqın müharibə üçün səfərbər edilməsi və ordunun döyüşə hazırlanması çox ciddi şəkildə həyata keçirilməlidir. Müharibənin aparılması vahid yanaşma, dərin təhlil, kampaniyaya başlamazdan əvvəl ümumi strategiyanın hərtərəfli hazırlanmasını, sığortalanması və formalaşdırılmasını tələb edir. Müharibədən öncə sülhə diplomatik məcburiyyət səmərə vermədiyi halda, düşmənin planlarını və ittifaqlarını dağıtmaq, habelə onun strategiyasının pozulmasına nail olmaq lazımdır. Ani və qəfil hərəkət etmək şərtdir. Hərbi kampaniyanın məqsədi minimum risk və itkilərlə maksimum nəticələr əldə etmək, özü üçün mümkün qədər zərər və fəlakətlərin azaldılması düşmən üçün isə artırılması olmalıdır. Bu zaman, qərar qəbul edərkən tələskənlik və qorxaqlıq, eləcə də hirs və nifrət yolverilməzdir. Ordu heç vaxt düşünülməmiş şəkildə döyüşə girməməlidir, müharibəyə sövq edilməməlidir və ya ehtiyac olmadan döyüşməməlidir. Amma ordunun məğlubedilməzliyini təmin etmək üçün bütün vasitələrdən istifadə etmək lazımdır. Əvvəlcədən müəyyən edilmiş strategiyanın həyata keçirilməsinə və rəqibi məğlub etmək üçün dəqiq taktiki gedişlərin tətbiqinə xüsusi diqqət yetirilməlidir. Düşmən pusqularla zəiflədilir və tükədilir, hücuma keçməsinə imkan verilmir, qorxuya salaraq cəsarətindən məhrum olunur, onun sıralarına gözlənilmədən ən həssas yerlərdə sızmalar edilir. Müharibə aldatma, gözlənilməzlik, dezinformasiya yayılması və hiylələrdən istifadə yoludur.
 
Bunların bir hissəsini nəyə görə qeyd etdim. Oxuyarkən və qələbədən sonra insana bunlar sadə görünə bilər, amma bunları həyata keçirmək böyük zəka və illərin təcrübəsini tələb edir. Sözsüz ki, peşəkar hərbçilərimiz üçün burada yeni bir şey yoxdur. Onlar bütün bunlara nəzəri və praktiki cəhətdən hakimdirlər. Döyüşlər haqqında indiyə qədər eşidiklərimizdən məlum olur ki, 44 gün içərisində rəşadətli ordumuz hərb sənətinin bütün incəliklərini və nəzəriyyəsini ən yüksək peşəkarlıq və dəqiqliklə düşmən üzərində təcrübədən keçirmiş və gerçəkləşdirmişdir.
 
Vətən müharibəsində Sərkərdə, Xalq və Ordu arasında mükəmməl əlaqələndirmə və bağ qalibiyyəti şərtləndirən əsas amillərdən idi. Ali Baş Komandan müharibə günlərində əsl sərkərdəyə xas yüksək keyfiyyətlər - dərin zəka, uzaqgörənlik, siyasi və diplomatik məharət, dəmir iradə nümayiş etdirdi. Xarici ölkələrin kütləvi informasiya vasitələrinə müsahibələr, xüsusilə də dövlətimizə qarşı qərəzli münasibət sərgiləyən mətbuat nümayəndələri ilə dialoqlar, tutarlı və kəskin cavablar, onları susdurması, informasiya cəbhəsini yararaq Azərbaycanın haqlı mövqeyini dünyaya çatdırmasını da xaricdən diaspor nümayəndələri kimi iftixar hissi ilə izləyirdik. Müharibə günlərində inamlı çıxışlar, xalqın dilində əzbərə çevrilmiş bəzən baməzə və düşməni mənəvi və psixoloji cəhətdən günü-gündən tənəzzülə uğradan, rəzil edən ifadələr və kəlamlar da həm ordumuzun, həm də insanlarımızın ruh yüksəkliyini daha da artırırdı və qələbəyə inamını möhkəmləndirirdi. Bu çıxışların böyük mənəvi, psixoliji əhəmiyyəti var idi. Həm ölkə ictimaiyyəti üçün, həm də düşmən tərəfi üçün. Ali Baş Komandanın özünəməxsus şəkildə necə deyərlər, “xalqın ürəyindən tikan çıxaran”, “ürəyinə yağ kimi yayılan”, inanımı artıran, ruhunu yüksəldən, düşmənin ürəyinə isə ox kimi sancılan sözləri və ifadələrinin emosional və yerində işlədilməsi, azad edilən ərazilərin elan edilməsi forması sanki hipnoz effekti yaradırdı insanda.
 
27 sentyabr tarixində başlamış əkc-hücum əməliyyatlarının və döyüşlərin dayandırılması ilə bağlı hər cür siyasi təzyiqlərə cəsarətlə sinə gərərək, qazanılan hər bir əlavə gün və bəlkə də saat ordumuzun daha da irəliləməsini təmin edirdi və bu Şuşa üzərində inanılmaz qələbə ilə nəticələndi. Ordumuzun gücü və qüdrəti, dövlət başçısının siyasi və diplomatik zəkası və gedişləri bir-birlərini tamamlayırdı.
 
Və öz ritorik sualıma cavabım belə oldu ki, Vətən müharibəsi günlərində Ali Baş Komandanın yazılmış və yazılmamış savaş qaydalarına uyğun olaraq, etməli olub etmədiyi heç bir şey olmayıb, nə lazım idisə və zəruri idisə artıqlaması ilə və mükəmməl şəkildə edilib.
 
İndi isə, bizim müqəddəs yükümüz daha da artıb. Azad olunmuş ərazilərin göz bəbəyi kimi qorunması, tərəqqisi, didərgin düşmüş insanların yurd yuvalarına qaytarılması, qalib xalqın layiq olduğu yaşayış səviyyəsinin təmin edilməsi və yaxşılaşdırılması, şəhidlərimizin əmanət qoyduqlarına sahib çıxılması...
 
Əminəm ki, bunların da öhdəsindən birlikdə layiqincə gəlinəcək...
 
Seyran Mirzəzadə, keçmiş diplomat 
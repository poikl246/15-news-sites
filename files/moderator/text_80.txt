https://moderator.az/cemiyyet/400648/o-tek-sehid-nunde-endiriler-tek-sehid-tabutuna-ve-mezarina-tezim-eder/


Bayrağımızı hər zaman, hər yerdə uca tutmaq hər birimizin vətəndaşlıq borcudur
 


9 noyabr – Dövlət Bayrağı Günüdür. Bu gün xalqımızın həyatında ən əlamətdar və müqəddəs günlərdən biridir. Keçən il il olduğu kimi bu il də Bayraq Günü xüsusi bir şəraitdə- Zəfər Gününün səhərisi gün qeyd edilir. Dünyada Zəfər və Bayraq Günlərini ardıcıl qeyd edən ölkə tanımıram. Zəfər və Bayraq Günü Azərbaycan ərazisində və ondan kənarda yaşayan azərbaycanlılar arasında eyni təmtəraqla qeyd edilir.
 
Bu gün Azərbaycan xalqı tarixində ikinci dəfə Azərbaycan Respublikasının Dövlət Bayrağı Gününü artıq qalib xalq kimi qeyd edir. Azərbaycan Respublikasının rəsmi dövlət bayramı kimi Bayraq Günü 2009-cu ildən etibarən hər il noyabr ayının 9-da qeyd olunur. Bu tarix 1918-ci ilin 9 noyabrında AXC tərəfindən Azərbaycan bayrağının dövlət bayrağı kimi qəbul edilməsi  ilə əlaqədardır. Yaşıl, qırmızı və mavi rənglərdən, ağ aypara və səkkizbucaq ulduzdan ibarət olan bayraq Milli bayraq Bayrağın müəllifi Əli bəy Hüseynzadə olub. 1918-ci il noyabrın 9-da Azərbaycan Xalq Cümhuriyyətinin bayrağı haqqında qərar Fətəli xan Xoyskinin hesabatı əsasında qəbul edilib. 
 
Üçrəngli bayraq ilk dəfə 1918-ci il noyabrın 9-da Azərbaycan Xalq Cümhuriyyəti Nazirlər Şurası tərəfindən təsdiq edilib. Müəllifi 1990-cı il noyabrın 17-də Naxçıvan Muxtar Respublikası Ali Məclisində Heydər Əliyevin sədrliyi ilə keçirilən sessiyasında Azərbaycan Xalq Cümhuriyyətinin üçrəngli bayrağı muxtar respublikanın bayrağı kimi qəbul olunub. 1991-ci il fevralın 5-də üçrəngli bayraq Azərbaycan Respublikasının Ali Soveti tərəfindən təsdiq olunub. 2009-cu il noyabrın 18-də Azərbaycan Prezidenti İlham Əliyev Dövlət Bayrağı Gününün təsis edilməsi ilə bağlı Sərəncam imzalayıb. Həmin Sərəncama əsasən, noyabrın 9-u ölkəmizdə Dövlət Bayrağı Günü elan edilib. 2009-cu il noyabrın 9-da qeyd olunan Dövlət Bayrağı Günündə Bakıda Dövlət Bayrağı Muzeyinin açılışı olub. 2010-cu ilin sentyabrın 1-də İlham Əliyevin iştirakı ilə Bakıda Dövlət Bayrağı Meydanının memorial abidə-istirahət kompleksinin təntənəli açılışı olub. 
 

 
32 illik Azadlıq mübarizəsində Azərbaycan xalqı sübut etdi ki, üçrəngli Bayrağımızı qorumaq üçün hətta canından belə keçməyə hazır oğullarımız var. Məhz onların sayəsində bu Bayraq hazırda Cıdır düzündə, Kəlbəcərinvə Laçının ən yüksək zirvələrində dalğalanır. Hamımız yaxşı bilirik ki, bu Bayrağın azad edilən ərazilərimizdə dalğalanması üçün nə qədər qəhrəman övladlarımızın qanı tökülüb, nə qədər igidlərimiz şəhid olub. Onların arasında etnik qruplara və digər dini konfessisiyalardan olan qardaşlarımız da olub. Bayrağımız həm də birliyimizi nümayiş etdirir. Odur ki, hər bir vətəndaşımız üçün Azərbaycan Bayrağı qürur, ləyaqət və şərəf mənbəyi olmalıdır. Bayrağımızı hər zaman və hər yerdə uca tutmaq, ona hömət etmək hər birimizin vətəndaşlıq borcudur.
 
Bayraq müqəddəsdir və daim yüksəkdə dalğalanmalıdır. Bütün xalqımızın baş əydiyi Bayrağımız tək şəhid önündə endirilər, tək şəhid tabutuna və məzarına təzim edər. Artıq yazmaqda çətinlik çəkirəm…..
 
Moderator.az olaraq biz də bütün Azərbaycan xalqını Dövlət Bayrağı Günü münasibətilə təbrik edirik. Azərbaycan xalqının birlik, müstəqillik və milli-mənəvi dəyərlərə sadiqliyini nümayiş etdirən Azərbaycan Bayrağının hər zaman zirvələrdə dalğalanmasını arzu edirik. İnanırıq ki, bu gün azad edilən torpaqlarda qururla dalğalanan Azərbaycan Bayrağı ən yaxın gələcəkdə Xankəndi üzərində dalğalanacaq. Bu həm də bizim bir əlində silah, bir əlində Bayraq, gerisini düşünmədən düşmən üzərinə hücum edən Şəhidlərimizin əziz ruhu qarşısında mənəvi borcumuzdur.
 
Bayrağımız şərəfimiz və qürurumuzdur!
 
Zəfər ətirli Bayraq Günümüz mübarək!
 
Ədalət Verdiyev, hərbi ekspert 
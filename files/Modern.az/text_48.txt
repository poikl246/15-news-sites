https://modern.az/aktual/321189/daha-uc-faydali-qazinti-yatai-istifadeye-verildi/

Daha üç faydalı qazıntı yatağı istifadəyə verildi

Daha üç faydalı qazıntı yatağı istifadəyə verildi            

Azərbaycanda faydalı qazıntı yataqlarının istifadəyə verilməsi ilə bağlı növbəti hərrac təşkil olunub. İnvestorların marağının kifayət qədər böyük olması hərracı rəqabətli edib.   İqtisadiyyat Nazirliyindən Modern.az-a verilən məlumata görə, hərracda Göygöl rayonunda yerləşən “Hacıməlikli” qum-çınqıl yatağının 20 hektar sahəsi, Goranboy rayonunun “Qarasuçay” qum-çınqıl yatağının 5 hektar sahəsi, İsmayıllı rayonunun “Girdimançay” qum-çınqıl yatağının 4 hektar sahəsi istifadəyə verilib.   “Hacıməlikli” qum-çınqıl yatağının LOT-1, LOT-2, LOT-3, LOT-4, LOT-5, LOT-6 üzrə hərracı rəqabətli keçib. Başlanğıc qiyməti 17 500 manat olan LOT-1 üzrə edilən son təklif 41 000 manat olub. Başlanğıc qiyməti 16 500 manat olan LOT-2 isə 80 700 manata istifadəyə verilib. Ən yüksək rəqabət LOT-6 üzrə müşahidə edilib. Belə ki, başlanğıc qiyməti 15 900 manata olan LOT-6 üzrə edilən son təklif 97 200 manatadək yüksəlib.   “Hacıməlikli” qum-çınqıl yatağının LOT-1, LOT-2 üzrə keçirilən hərracın qalibi "Azeri Mining Group" MMC, LOT-3, LOT-4 üzrə qalib "KANT-2S" MMC, LOT-5, LOT-6 üzrə qalib fiziki şəxs İlham İsmayılov olub. “Qarasuçay” və “Girdimançay” qum-çınqıl yataqları üzrə keçirilən hərracın isə qalibi müvafiq olaraq “23№li Yol İstismarı” MMC və “Muğan-KİTT Şirkəti” MMC olub.   Faydalı qazıntı yataqlarının istifadəyə verilməsi ilə bağlı növbəti hərraclar 24 dekabr və 17 yanvar tarixlərində keçiriləcək. Hərracda iştirak etmək üçün iddiaçılar elanda qeyd оlunan məbləğdə xidmət haqqını və başlanğıc qiymətin 10 faizi miqdarında behi ödəməlidirlər. Hərracda xarici ölkələrin hüquqi və fiziki şəxsləri də iştirak edə bilər.   Qeyd edək ki, yer təkinin istifadəsi ilə bağlı cari ildən keçirilməyə başlayan hərraclarda 20 faydalı qazıntı yatağı istismara verilib. 
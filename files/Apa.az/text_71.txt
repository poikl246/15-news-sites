Xaçmazda FHN işçilərinin peşə bayramı qeyd olunub - FOTO

https://apa.az/az/xeber/sosial-xeberler/xacmazda-fhn-iscilerinin-pese-bayrami-qeyd-olunub-foto-676386

Xaçmaz rayonunda 16 dekabr - Fövqəladə Hallar Nazirliyi işçilərinin peşə bayramı və FHN-in yaradılmasının 16-cı ildönümü münasibətilə tədbir keçirilib. 
APA-nın yerli bürosunun xəbərinə görə, iştirakçılar əvvəlcə Ümummilli lider Heydər Əliyevin xatirəsini ehtiramla yad edib, abidəsi önünə gül dəstələri qoyublar.
Heydər Əliyev Mərkəzində keçirilən tədbirdə çıxış edən Xaçmaz Rayon İcra Hakimiyyətinin başçısı Elnur Rzayev FHN işçilərini peşə bayramı münasibətilə təbrik edib, onlara çətin və şərəfli işlərində uğurlar arzulayıb. İcra başçısı qeyd edib ki, FHN ölkə əhalisinin, ərazilərin, dövlət əmlakının və fərdi mülkiyyətin təhlükəsizliyinin təmin olunması sahəsində öz fəaliyyətini uğurla davam etdirir.
FHN-in Şimal Regional Mərkəzinin rəisi, polkovnik Şahin Mirzəyev bildirib ki, ötən dövr ərzində Prezident, Müzəffər Ali Baş Komandan İlham Əliyevin diqqət və qayğısı ilə nazirliyin maddi-texniki bazası daim gücləndirilib, kadr potensialı möhkəmləndirilib.
Yerli hüquq-mühafizə orqanlarının rəhbər şəxsləri FHN işçilərini təbrik edib, Xaçmaz rayonunda mülki müdafiə, əhalinin və ərazilərin təbii və texnogen hallardan qorunması, yanğından mühafizə işinin təşkilindən razılıqlarını ifadə ediblər.
Sonda FHN-in yerli qurumlarında çalışan bir qrup əməkdaş Xaçmaz Rayon İcra Hakimiyyətinin fəxri fərmanı ilə təltif edilib.

https://musavat.com/news/evvel-qarabag-sonra-cavax-ermenilerin-plani-borjomi-deresinin-suyuna-nece-dusdu_855366.html

 Əvvəl Qarabağ, sonra Cavax... - ermənilərin planı Borjomi dərəsinin suyuna necə düşdü    Реклама              O gün İnternet resurslarına düşmüş bir onlayn debat videosu telefonlarda əl-əl gəzirdi. İlk baxışdan gürcü və erməni politoloqların debatının bizə dəxli yox idi, öz ölkələrindən, daxili işlərindən danışırdılar. Ancaq erməni politoloq ermənilərin “qədim xalq” olduğunu deyəndə, çar Tiqranın qurduğu “böyük Ermənistan”dan danışanda və Gürcüstanın cənubunda, Türkiyə ilə Ermənistanın sərhədində yerləşın Cavaxetiyaya iddia edəndə söhbətin bizə də dəxli oldu. Çünki biz 30 ildən çoxdur qanı axan Qarabağ yarasını məhz ermənilərin bu cür söhbətlərindən sonra almışıq. Həmin videoda gürcü xanım moderator həmkarına çox sərt təpki verdi, əvvəlcə qəti formada soruşdu ki, indi nə deyirsən, Cavaxetiya Ermənistandırmı. Erməni politoloq azca ağzını sürüdü və dedi ki, bəli, biz orada kompakt yaşayırıq. Gürcü xanımın üzü tamam döndü: “Günü sabahdan çamadanlarını yığ, rədd ol öz İrəvanına”, ardınca da sırf bizim dildə əlavə etdi: “Getdin”.  Ermənilərin Cavaxetiya söhbəti etmələri ilk dəfə deyil. Təxminən 10 il olar ki, onlar dodaqaltı “Cavax-Cavax” deyə qımıldanırlar. Bundan əvvəl isə Cavaxetiya barədə Axalkalakidəki, Tiflisdəki gizli dərnəklərdə, dalda-bucaqda danışır, bölgənin mədəni muxtariyyatından bəhs edir, əl altından təşkilatlanırdılar. Gürcüstan erməniləri anlayırdılar ki, Qarabağ münaqişəsinin həll olunmadığı bir vaxtda Qafqazın iki ölkəsi ilə, özlərindən iki dəfə böyük Azərbaycanla, bir yarım dəfə böyük Gürcüstanla açıq düşmənçilik apararaq uğur qazana bilməyəcəklər. Buna resursları çatmayacaq – hətta Rusiya və Qərb nə qədər kömək etsə də.  Ona görə də həm İrəvandakı “millət ataları”, həm də Axalkalakidəki bölücü ünsürlər Cavaxetiyanın “miatsum”unu – “balanın anaya qovuşması”nı sonraya, işğal etdikləri Qarabağın de-yure olaraq da ələ keçirilməsindən sonraya saxlamışdılar. Plan beləydi ki, qüdrətli dövlətlərin iradəsi və hökmü ilə Qarabağ Azərbaycandan sənədli-sübutlu şəkildə qoparılacaq, əvvəlcə bir neçə il müstəqil respublika kimi yaşayacaq, sonra referendum yolu ilə bu iki erməni dövləti vahid dövlətdə birləşəcək, bundan sonra isə Cavaetiyanın Gürcüstandan qoparılması prosesi başlanacaq – hər kəsə tanış olan ssenari üzrə. Ötən il sentyabrın 27-də başlayan və 44 gün sürən hərbi kampaniya (əslində I, II, III Qarabağ müharibəsi ifadəsi yanlışdır, bunun əsl adı yüz ildir davam edən Qarabağ uğrunda savaşdır) Azərbaycanla yanaşı, Gürcüstanın da qələbəsi ilə başa çatdı. Gürcü xalqı itki vermədən perspektivdə onu gözləyən separatizm hərəkatından və labüd müharibədən qurtuldu. Nəticədə ermənilərin Cavaxetiyanın ələ keçirərək, bölgənin məşhur "Borjomi" suyunu "erməni neməti" kimi dünyaya sırımaları planı dərənin suyuna düşdü.  Düzdür, bu müstəvidə münaqişə təhlükəsi hələ sovuşmayıb, ancaq ciddi zərbə almış ermənilər indilikdə Cavaxetiyada hər hənsı bir bölücülük hərəkatına başlamaq iqtidarında deyillər, nəsə bir hərəkət etsələr, 44 gün də çəkməz, 4 günün içində məğlub olarlar.         Qarabağda hərbi cinayətlər törətmiş Avakyanın Axalkələkidəki abidəsinin açılışı Tarixi həqiqət isə bundan ibarətdir ki, ermənilər Cavaxetiyaya da gəlmədirlər. Bu qeyri-mübarək köç 1829-cu ildə baş verib. O vaxtlar Cavaxetiya Osmanlının nəzarətində olan və “Gürcüstan vilayəti”, “Axalkələk paşalığı” adlanan yer olub. 1829-cu ildə başa çatan rus-türk müharibəsindən sonra bölgə Rusiya imperiyasının nəzarətinə keçib və müasir Türkiyənin ərazisindən köç edən ermənilər İrəvanla yanaşı Axalkalidə də məskunlaşıblar. Bunun əvəzində əksəriyyəti müsəlman olan yerli əhali Türkiyəyə köçməyə məcbur olub, ancaq onların bir hissəsi bölgədə qalıb. 1944-cü ildə regionda yaşayan Mesxeti türkləri (45 min nəfər) Stalin tərəfindən Orta Asiyaya (əsasən də Özbəkistanın Fərqanə vilayətinə) köçürüldükdən sonra ermənilər Cavaxetiyada xüsusi çəkiyə malik olublar.  Bununla belə, indinin özündə də ermənilər Samtse-Cavaxetiya adlanan bölgənin əhalisinin yarısını (50 faiz) təşkil edirlər. Əyalətin digər yarısı gürcülərdən (48 faiz) və digər etnik qruplardan ibarətdir. Hazırda Cavaxetiyada 156 min (2018-ci ilin siyahıyaalması ilə) min sakin yaşayır. İndi ola bilər ki, Qarabağda ağızları yanan, ancaq dincəlməyən, ortalığı qarışdırmaq üçün çabalayan ermənilər “böyük dövlət” qurmaq ideyasının ikinci təşəbbüsünü qollarına qolay olduğunu sandıqları Gürcüstandan başlamaq istəyəcəklər. Onsuz da Gürcüstan zəif həlqədir, bundan əvvəl Abxaziya və Cənubi Osetiyanı de-fakto olaraq itirib, demək, Cavaxetiyanı da itirə bilərmiş. Gürcüstan dövlətini idarə edənlər daha ağıllı və tədbirli olmalıdırlar, bizim 30 il öncə buraxdığımız səhvlərdən ibrət dərsi götürməli, 1 il əvvəlki hərbi kampaniyamızı nümunə hesab etməli və başlarına gələcək separatçılıq hərəkatını önləməlidirlər. Yoxsa bu hirs-hikkə və kin dağarcıqları əvvəl-axır Qafqazda yeni qan ocağı yaradacaqlar.  
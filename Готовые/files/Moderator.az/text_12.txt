https://moderator.az/siyaset/400477/belarusun-kecmis-rehberi-moskva-ve-minsk-1991-ci-ilde-defn-etdiyimiz-imperiyani-dirildir/

Simvolik bir tarixdə - polyakların Kremldən qovulmasının ildönümündə Rusiya və Belarus bir-birinə daha da yaxınlaşdılar. 
 
Moderator.az bildirir ki, bu barədə Polşanın “Rzeczpospolita” nəşri yazıb. SSRİ-nin dağılmasından sonra Belarusun birinci lideri olmuş Stanislav Şuşkeviç Polşa qəzetinə şikayət edib ki, Lukaşenko Moskvanın istədiyini deyir və edir. Onun fikrincə, o, Rusiyanın, Belarus isə Şimal-Qərb bölgəsinin quluna çevrilib.
Bir neçə il davam edən danışıqlardan sonra Rusiya ilə Belarus arasında “daha ​​dərin inteqrasiya” fakta çevrilib. Belarusun artıq bir ayağı Rusiyadadır və “Sovet İttifaqı 2.0” ssenarisi artıq yaxınlaşır, -  deyə “Rzeczpospolita” qəzeti xəbər verir. Nəşr diqqəti Rusiya prezidenti Vladimir Putin və Belarus lideri Aleksandr Lukaşenkonun simvolik tarixdə iki ölkənin birlik proqramlarını təsdiq edən inteqrasiya fərmanı imzalamasına yönəldir. Moskva və Minsk Milli Birlik Günündə, yəni 1612-ci ildə polyakların Kremldən qovulmasının ildönümündə İttifaq dövləti çərçivəsində 28 proqram üzrə razılığa gəliblər.
“Rusiya Belarusu öz əlinə alır. Kreml bizim 1991-ci ildə dəfn etdiyimiz imperiyanı MDB-nin köməyi ilə dirildir. Onlar tarixi geri qaytarmağa çalışırlar”, - deyə SSRİ-nin dağılmasına şəxsən töhfə vermiş müstəqil Belarusun birinci lideri Stanislav Şuşkeviç Polşa qəzetinə bildirib. “Lukaşenko Moskvanın istədiyini deyir və edir, o, Rusiyanın quluna çevrilib. Müstəqilliyimiz hara getdi? Hanı milli rəmzlər, tarixi həqiqətlər? Onlar bizi Rusiyanın Şimal-Qərb bölgəsinə çevirirlər”, - deyə o, qəzəbini gizlətməyib.
Hələ sentyabr ayında dərc olunan inteqrasiya proqramları ilə bağlı heç kim Belarus və ya Rusiya cəmiyyəti ilə məsləhətləşmədi. Minsk bunun sırf iqtisadi inteqrasiya ilə bağlı olduğunu iddia etməkdə davam edir, lakin Vladimir Putin gələcəkdə ümumi parlamentin yaradılacağını istisna etmir. Dünən Dövlət Dumasının deputatı Leonid Kalaşnikov açıq şəkildə dedi ki, “Belarus və Rusiyanın birləşməsi”ndən sonra keçmiş SSRİ-nin digər ölkələri də “birliyə” qoşulacaqlar.
“Hazırda Rusiya iqtisadi və hərbi inteqrasiyaya diqqət yetirir. Uzun illər Minsk hakimiyyəti tam azad və müstəqil dövlət olduqlarını iddia edirdilər, lakin iqtisadi baxımdan hər şey tamam başqa idi. İndi asayiş bərpa olunacaq”, - deyə rusiyalı politoloq Aleksey Muxin “Rzeczpospolita”ya izah edib. “Hərbi inteqrasiya davam edir, lakin heç kim bu barədə yüksək səslə danışmır. Mən qərbli tərəfdaşlarımıza minnətdaram ki, Lukaşenkonu motivasiya etdilər. 2020-ci il hadisələri olmasaydı, inteqrasiya ilə bağlı danışıqlarımız daha on il uzanardı”, - deyə ekspert vurğulayıb.
Polşa nəşri Rusiyanın bundan sonra nəinki özünü, hətta NATO ölkələrinin adi hücumuna məruz qalsa belə, Belarusu da nüvə silahı ilə müdafiə edəcəyi ilə bağlı ortaya çıxan məlumatlara istinad edir. “Əslində bu, Belarusun Rusiyanın nüvə çətiri altına düşməsi deməkdir”, - deyə Belarusun aparıcı hərbi eksperti və jurnalisti Aleksandr Alesin “Rzeczpospolita”nın müxbiri ilə söhbətində təsdiqləyib. “Moskva və Minsk bu barədə birbaşa danışmır, lakin Rusiya Belarusda daimi hərbi mövcudluq və burada Rusiya bazalarının yerləşdirilməsi baxımından artan təzyiq göstərir... Buna Belarus-Polşa sərhədində artan gərginlik də kömək edir”, - deyə ekspert əlavə edib.
“Rzeczpospolita” videokonfrans zamanı qarşılıqlı komplimentlərin səslənməsini də nəzərdən qaçırmayıb. Putin deyib ki, Belarus təkcə yaxşı qonşu deyil, həm də yaxın müttəfiqdir və Lukaşenko hamını təəccübləndirərək, Putinin onu “özü ilə Krıma aparmamasından” “şikayət edib”. Bu sözlərdən sonra Belarus tərəfi Krımın Rusiyaya məxsus olduğunu çoxdan tanıdığını təsdiq etdi. Konfransdan sonra liderlər arasında bir saat yarım davam edən telefon danışığı olub.
Miraslan

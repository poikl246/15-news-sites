https://musavat.com/news/qemer-teqvimiyle-ad-gunu_856729.html

Qəmər təqvimiylə ad günü

 Qəmər təqvimiylə ad günü             Budur, artıq dünyanın hər yerində 21-ci əsrin 22-ci ilidir. 51-ci əsrdə olan yəhudilər də, 16-cı əsri yaşayan müsəlmanlar da razılaşırlar ki, bu gün yeni ilin – 2022-nin birinci günüdür. Bütün ölkələr öz saattları gəlincə, saniyə, salisə dəqiqliyi ilə 22-ci ilə qədəm qoyublar, məsələ bitib. Hər dəfə yeni il başlayanda adam Yulian (Günəş) təqvimini bu qədər dəqiqliklə tərtib edənlərin zəkasına mat qalır. Ayların bir hissəsinin 30, bir yarısının 31, fevralın gah 28, gah da 29 gündən ibarət olması boşuna deyil. Bir məntiqi, elmi açıqlaması var. Müsəlman dünyasına daxil olan məzhəblərin öz bayramlarını bir gün fərqlə qeyd etməsinin fonunda bu, balaca iş deyil. Hər il bir neçə dəfə “Ay görünüb, bayram bu gündür”, “Ay hələ görünməyib, bayram sabahdır”, “Yeni ayın başlaması barədə fətva verildi” və sair bu kimi söhbətlər hamını boğaza yığıb. Sanki hansısa şeyx və müfti fətva verməsə, yeni ay başlamayacaq. Belə söhbətlər açılanda yadıma bir məzəli hadisə düşür. Kəndimizdə C. adlı bir “ZİL” sürücüsü vardı, kəndin baş “yeyib-içən oğlan”ıydı. Yaman adam deyildi, maşınının tormoz sistemi həmişə saz olsa da, özününkü boş idi, dilinə 50 qram dəydisə, sonra qədər vurmalıydı. Bir gün dostlardan birinin toyundaydıq. Mağar toyuydu. Qış vaxtıydı. İçərirdə 70-80 kişi vardı. Birdən C. əlində araq dolu qədəh ayağa qalxdı, bərkdən dedi ki, uşaqlar (mağardakılarn tam əksəriyyəti ondan yaşca balacaydı), bu gün mənim ad günümdür, bunu da vurun əminin sağlığına. Məclisin o başından-bu başından təbrik nidaları və qədəh cingiltisi yüksəldi. C. əmini hamı çox istəyirdi. Qurtuldatma, hortlatma sədaları kəsilməmiş C.-nin nisbi tay-tuşlarından biri dedi ki, əmoğlu, sənin ad günün mayda olmalıydı axı, yadımdadır, bir dəfə “mayovka”da “Andropovski” araqla qeyd etmişik. Başqa bir nəfər də dedi ki, ay əmi, bəs bir dəfə sentyabrda Horadizdə də qeyd elədik axı sənin ad gününü. C. əmi bu naqolay situasiyada ağlabatan cavab verməyə çalışarkən, kəndin söz qoşan ziyalılarından biri onu vəziyyətdən çıxardı: “Əminiz İran üstdə gedir, hicri-qəməri təqvimi ilə. Ad günü hər il 10 gün qabağa gəlir”. Mağarı gülüşmə səsi götürdü. Məclis əhli təzəbəylə yanaşı C. kişinin sağlığına da içməkdə davam etdi. Amma bizim coğrafiya üçün ən yaxşısı və dəqiqi günəş təqvimidir. Qəmər təqviminə qalsa, yağışlı noyabr günü doğulan biri öz doğum günün gül-çiçəkli mayda qeyd edə bilər. Ya da əksinə. Elə Yeni ili götürək. İyulun ortasında, yayın cırhacırında yeni ilin gəlişini qeyd etmək olarmı? Ya da payızda, sövet hökumətinin “məhsul bayramı” keçirdiyi vaxt yeni il qeyd etmək absurd olar, çünki hələ köhnə il bitməyib. İndi bəziləri deyirlər ki, Yeni ili qeyd etmək haramdır, kafirlikdir və s. Amma bu o adamlardır ki, İbrahim, Musa və İsa peyğəmbərlərə aid tənqidi söz deyənə də kafir deyirlər, onların mövludunu qeyd edənlərə də. Məntiq yoxdur. Əslində sırf təbiət prizmasından yanaşsaq, yeni il Novruzda, novruzgülü çıxanda, ağaclar puçurlayanda, təbiət oyananda başlanır. Amma bu, bizim coğrafiyada keçərlidir. Məsələn, mart ayının 3-cü ongünlüyündə Finlandiyada, Norveçdə, Kanadada dizəcən qar olur, Avstraliyada, Yeni Zelandiyada, Çilidə, CAR-da isə bostan urulanır, yay qurtarır, payız başlayır. Bu baxımdan Yeni ilin gəlişi hər coğrafi paraleldə fərqli ola bilər. Ona görə də belə şeyləri ürəyə salmadan bu ümumdünya bayramını necə lazımdır qeyd etmək gərəkdir. Odur, İspaniyada 600-ə yaxın ümumölkə və əyalət səciyyəli bayram var. Günə az qala ikisi düşür. Gedib başa salsaq, bəlkə Novruzu da qeyd edərlər. Bir məşhur filmdə deyildiyi kimi, il uzunu dərd çəkmək elə müsəlmanlaramı qalıb?  
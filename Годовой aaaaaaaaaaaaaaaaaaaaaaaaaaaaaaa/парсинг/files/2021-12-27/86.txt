https://musavat.com/news/kukla-teatrinin-90-illik-yubileyi-kecirilib-fotolar_855642.html

Kukla Teatrının 90 illik yubileyi keçirilib – Fotolar

 Kukla Teatrının 90 illik yubileyi keçirilib – Fotolar            Dekabrın 26-da Abdulla Şaiq adına Azərbaycan Dövlət Kukla Teatrının 90 illiyi münasibətilə təntənəli yubiley gecəsi keçirilib. Musavat.com bildirir ki, tədbirdə Mədəniyyət Nazirliyi nümayəndələrinin, mədəniyyət və incəsənət xadimləri iştirak edib. İlk öncə mədəniyyət naziri Anar Kərimovun yubileylə bağlı təbrik məktubu oxunub. Məktubda qeyd edilib ki, Kukla teatrı Hindistan, Yəmən, İran İslam Respublikası, Türkiyə, Xorvatiya, Rusiya, Gürcüstan və başqa ölkələrdə teatr uğurla çıxış edib, teatrın hazırladığı tamaşalar hər zaman azyaşlı tamaşaçıların rəğbətini qazanıb. Daha sonra mədəniyyət nazirinin birinci müavini Elnur Əliyev çıxış edib. Nazir müavini də qeyd edib ki, Azərbaycan Dövlət Kukla Teatrı teatr aləmində vacib bir fenomendir, çünki uşaqların zövqünü formalaşdıran, onların teatr aləminə marağını açan yeganə mədəniyyət ocağıdır:“İncəsənətin televizor və kompüter, telefon ekranları ilə rəqabətdə olduğu bir vaxtda üstünlüyü saxlamaq üçün canlı ünsiyyət mühüm amildir. Canlı tamaşalar həm də uşaqlarda milli dəyərlərin formalaşması baxımından vacibdir. İnanıram ki, Kukla Teatrı bu rəqabəti nəzərə alıb işini gələcəkdə də öz prinsip və ənənələrinə uyğun quracaq. Teatr Mədəniyyət Nazirliyi üçün ən vacib sahələrdən biridir və bu ənənəni qorumaq lazımdır. Bu gün münasibəti ilə bütün teatrsevərləri, kuklaçıları təbrik edirəm”. Çıxışdan sonra teatrda fərqlənən aktyorlara Mədəniyyət Nazirliyinin fəxri fərmanları təqdim olunub.Azərbaycan Teatr Xadimləri İttifaqının sədr müavini, Xalq artisti Hacı İsmayılov da tədbirdə çıxış edərək, ittifaqın rəhbəri, Xalq artisti Azər Paşa Nemətovun Kukla Teatrının kollektivinə təbriklərini çatdırıb. Sonra Kukla Teatrın bir sıra aktyor və yaradıcı heyəti milli teatrın inkişafında xidmətlərinə görə Teatr Xadimləri İttifaqının fəxri fərmanı ilə təltif olunub. Tədbirdə teatrın repertuarındakı ən yaddaqalan tamaşalardan ibarət səhnələşdirilmiş kompozisiya təqdim edilib. Tamaşa arası səhnədə 90 il bundan əvvəl ilk kuklaçı Mollağa Bəbirlinin hazırladığı kuklaların fotoşəkilləri proyeksiya olunub. Böyük ekranda Səudiyyə Ərəbistanı, Rusiya, Hindistan və digər ölkələrdə fəaliyyət göstərən kukla teatrlarının təbrikləri çatdırılıb. Xatırladaq ki, Azərbaycan Dövlət Kukla Teatrının əsasını 1931-ci ildə böyük teatr fədaisi, ilk peşəkar kuklaçı Mollağa Bəbirli qoyub. 1932-ci ildə kollektiv “Sirk” adlı tamaşa ilə səhnəyə çıxıb. Bu günədək 600-dən artıq tamaşa hazırlayan teatr daim rəngarəng və zəngin repertuarı ilə seçilir. Hazırda teatrın cari repertuarında 28 səhnə əsəri var. Teatrda Beynəlxalq Kukla Teatrları Assosiasiyasının (UNİMA) Milli Mərkəzi yaradılıb və teatr qurumla six yaradıcılıq əlaqələri saxlayır. Xalidə GərayMusavat.com                       
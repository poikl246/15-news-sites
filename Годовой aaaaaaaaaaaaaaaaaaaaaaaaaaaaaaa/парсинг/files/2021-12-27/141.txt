https://musavat.com/news/mina-nedir-nece-temizlenir-rastlasdiqda-ne-etmeli-fotolar_855592.html

Mina nədir, necə təmizlənir, rastlaşdıqda nə etməli? - FOTOLAR

 Mina nədir, necə təmizlənir, rastlaşdıqda nə etməli? - FOTOLAR           Fövqəladə Hallar Nazirliyi (FHN) və MEDİA-nın birgə təşkilatçılığı ilə “Mina təhlükəsizliyi ilə bağlı əhalinin maarifləndirilməsində medianın rolu” mövzusunda seminar keçirilib. Tədbirdə FHN-in Xüsusi Riskli Xilasetmə Xidmətinin (XRXX) rəisinin müavini general-mayor Məhərrəm Həsənov çıxış edib, FHN-in XRXX-in Minatəmizləmə fəaliyyəti, yeni yaradılmış mina əleyhinə xüsusi təyinatlı alayı barədə məlumat verib. O bildirib ki, işğaldandan azad edilmiş ərazilərdə minatəmizləmə işlərinə cəlb edilmək üçün 10 xüsusi təlim keçmiş minaaxtaran it hazırlanıb. Xidmət rəisinin müavini mina təhlükəsizliyi ilə bağlı vətəndaşların maarifləndirilməsinin vacib olduğunu vurğulayıb. O deyib ki, vətəndaşların mina təhlükəsi ilə bağlı məlumatlı olması olduqca vacibdir. FHN-in Mətbuat Xidmətinin rəisi, mayor Gülçin Mehdiyeva, XRXX-in İctimaiyyətlə Əlaqə sektorunun rəisi Ehtiram Xəlilov, Azərbaycan Respublikası Media İnkişaf Agentliyinin şöbə müdiri, əməkdar jumaist Natiq Məmmədli, UNEC Tədqiqat Fondunun media və dövlət qurumları ilə iş üzrə Departament rəhbəri Ellada Əliyeva çıxış ediblər. Çıxışçılar bildiriblər ki, torpaqlarımız işğaldan azad edildikdən sonra insanlar 30 il ərzində arzusunda olduqları doğma yurdlarını, kəndlərini, ata-babalarının, yaxınlarının məzarlarını ziyarət etmək istəyirlər. Dövlət tərəfindən mina təhlükəsi ilə bağlı xəbərdarlıqlar edilməsinə və ciddi tədbirlər görülməsinə baxmayaraq, hazırda bəzi şəxslər azad olunmuş ərazilərə qanunsuz yollarla keçməyə cəhd göstərirlər. Çox vaxt belə ziyarətlərin faciə ilə nəticələnir. İnsanlar qanunsuz ziyarət zamanı öz həyatlarını, sağlamlıqlarını itirirlər. Bu da hamımızı narahat edir. Bundan sonra XRXX-in şöbə rəisi, kapitan Süleyman Heydərov XRXX-in Kinoloji Xidmətinin xüsusi təlim keşmiş itlərlə minatəmizləmə fəaliyyəti haqda danışıb. Bu haqda XRXX-in Kinoloji taborunun şöbə rəisi, baş leytenanat Elvin Qocayev də fikirlərini bölüşüb. Vətəndaşların işğaldan azad edilmiş ərazilərdə mina və müharibənin partlayıcı qalıqları ilə rastlaşdıqda hansı addımların atması da bir daha açıqlanıb. Minalanmış ərazilər vaxtilə düşmən ordusunun istifadə etdiyi səngərlər, xəndəklər və digər müdafiə qurğularının ön hissəsi, o cümlədən düşmən tərəfindən müdafiə məqsədilə quraşdırılmış partlamayan mühəndis maneələrinin (tikanlı məftil maneələri, basdınlmış beton dirəklər və onların vasitəsilə çəkilmiş məftil maneələr) önü və arxası, eləcə də keçmiş müdafiə xətti və bu xətt boyunca yerləşən yaşayış məntəqələrinin yaxınlığı, meşə massivləri, avtomobil və dəmir yolları, kənd təsərrüfatı təyinatlı torpaq sahələri ola bilər. Bu sahələr müvafiq qurumlar tərəfindən aydın şəkildə mina təhlükəsini göstərən işarələrlə əhatə olunur. Sahələrin ətrafını əhatə edən çox böyük ərazinin hasarlanmasının mümkünsüzlüyü səbəbindən bu ərazilər sadəcə olaraq təhlükə barədə xəbərdarlıq nişanlan ilə işarələnir və işarəli ərazilər boyunca hərəkət qəti qadağandır. Bəzi hallarda intensiv yağan yağıntılar yumşaq ərazilərdə minalanmış sahələri yuyaraq, minaların yerdəyişməsinə (miqrasiyasına) səbəb olur. Bu səbəbdən ərazilər təmizlənməklə yanaşı, həm də daim mütəxəssislərin nəzarətində saxlanılır. Qeyd olunanları nəzərə alaraq, vətəndaşlardan aşağıdakı təhlükəsizlik qaydalarına ciddi riayət olunmasını xahiş edirik: - piyada və ya avtomobil ilə səyahət edərkən, mina təklükəsi ilə bağlı xəbərdarlıq nişanlarını diqqətdə saxlayın, yalnız ayrılmış təhlükəsiz yollardan istifadə edin! - işarələnmiş xəttdən kənara çıxmayın! - heç bir yerdə maneələri keçməyin! -naməlum əşyalara, şübhəli obyektlərə qəti şəkildə toxunmayın! -uşaqları nəzarətsiz qoymayın! Minalanmış sahədə olduğunuzdan şübhələndikdə dayanın! Hərəkət etməyin! Naməlum əşyalara toxunmayın! Dərhal Fövqəladə Hallar Nazirliyinin 112 və ya Daxili İşlər Nazirliyinin 102 qaynar xəttinə məlumat verərək ərazidən təhlükəsiz təxliyə olunmağınızı gözləyin. Telefon əlaqəsi yarada bilmədiyiniz təqdirdə ərazini yalnız gəldiyiniz izlələ tərk edin. Heç bir halda təhlükəli ərazidə olan şəxsi özünüz xilas etməyə çalışmayın. FHN işğaldan azad edilmiş ərazilərdə işləyən şirkət əməkdaşları, xüsusi icazə əsasında ərazilərə səfər edən vətəndaşlar və bu ərazilərə yaxın yaşayış məntəqələri sakinlərinin ərazidə mina olmasına dair şübhə doğuran amillər: -ərazidə mina təhlükəsi iiə bağlı işarələr - taxta paya, üzərində yazı olan lövhə; - bir neçə yerdə qazılaraq kənara tökülmüş və yığılmamış torpaq qalığı; - ətrafda mina və partladıcıların qablaşdırma materiallan və kağız yarlıqlarının olması; -torpaq səthində müəyyən ardıcıllıqla yerləşən kiçik qabarıqlar; -bəzi yerlərdə torpağın kiçik diametrli dairə formasında çökməsi; - minanın maskalanma qatının ətraf erazinin ümumi fonundan seçilməsi; -asfalt yollarda yolun hərəkət hissəsində qismən dağıdılmış oyuqlar, yol örtüyündə açılmış şırım izləri; - 15-20 sm dərinlikdə torpağa basdınlmış naqillər; - ərazidə rast gəlinən üzük ölçüsündə demir halqalar; - tank əleyhinə nəzərdə tutulan dib əleyhinə minaların dəmir oxlarının yerdən 15 sm hündürlükdə çıxması; -yerə vurulmuş payalar və onların vasitəsilə çəkilmiş məftillər. Təhlükə zamanı FHN-in "112" və ya DİN-in "102” qaynar telefon xəttinə zəng edin!Tədbirdə işğaldan azad edilmiş ərazilərdən toplanmış mina və partlamamış sursatlar nümayiş etdirilib. E.Məmmədəliyev,Fotolar müəllifindirMüsavat.com                               
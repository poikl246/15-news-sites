https://musavat.com/news/eli-mesimli-gozlemek-olmaz-meseler-qirilsin-sonra-qaz-cekilsin_855727.html

Əli Məsimli: “Gözləmək olmaz meşələr qırılsın, sonra qaz çəkilsin”
 

 Əli Məsimli: “Gözləmək olmaz meşələr qırılsın, sonra qaz çəkilsin”                Deputat Əli Məsimli Milli Məclisin bugünkü iclasında Şəkinin abadlaşdırılması, həmçinin su və qaz problemini qaldırdı.  Ə.Məsimli bildirdi ki, büdcə zərfi Milli Məclisə təqdim olunan zaman deputat həmkarlarım yerli problemlərlə bağlı xeyli məsələlər qaldırıb: “Bu baxımdan  büdcə zərfi Milli Məclisə təqdim olunarkən İnvestisiya proqramının da təqdim olunması, bu mümkün deyilsə, heç olmasa bir qədər sonra Milli Məclisə təqdim edilməsi və deputatların onunla tanış ola bilməsi zərurəti obyektiv tələbata çevrilib. Bu zaman bilinər ki, yerlərdə investisiya layihələrinin reallaşdırılması sahəsində işlər nə yerdədir və eyni zamanda  həm də növbəti ildə hansı işlərin görüləcəyinə, hansı şəhərlərdə, rayonlarda, kəndlərdə hansı layihələrin həyata keçiriləcəyi məsələsinə aydınlıq gələr”. Əli Məsimli  əlavə edib  ki, onun özü də büdcə zərfinin müzakirəsi zamanı bir sıra yerli xarakterli məsələ qaldırıb: “Vaxtilə, 2010-cu ildə Şəkinin su təchizatının yaxşılaşdırılması ilə bağlı məsələlər qaldırılanda  bildirilirdi  ki, 2013-cü ildə işlər başa çatdırılacaq. İndi 2021-ci il başa çatır. Amma işlər hələ də tamamlanmayıb. Bu məsələdə bir aşkarlıq yaratmaq lazımdır. Statistika dəqiqləşdirilməli və aydınlıq gətirməlidir ki, layihə nə vaxt yekunlaşacaq. Su layihəsinin tamamlanmaması Şəkinin küçələrinin də  bərpa olunması sahəsində problemlər yaradıb, yolların bir hissəsi bərbad vəziyyətdədir. Şəkinin bu məsələsi problem kimi qaldıqca, yollar da bərbad vəziyyətdə qalmaqda davam edəcək. UNESKO-nun Dünya İrs Siyahısına daxil edilmiş Şəkiyə bu cür münasibət yolverilməzdir. Hesab edirik ki, Şəki şəhəri üzrə su-kanalizasiya sisteminin yenilənməsinin yekunlaşdırılması məsələsi sürətləndirilməli, yolların bərpası və sair  bu kimi məsələlərə, ümumiyyətlə, Şəkinin abadlaşdırılması məslələrinə  diqqət artırılmalıdır.”  Ə.Məsimli onu da bildirdi ki, Şəki rayonunun,- biri “Olimpiya” qəsəbəsi olmaqla,- 24 yaşayış məntəqəsinin qazlaşdırılması məsələsini də qaldırıb: “Yaxşı haldır ki, buna müsbət cavab gəlib. Amma indiyə qədər bu istiqamətdə addımların atılmaması bizdə narahatlıq yaradır. Dağ kəndlərinin  qazlaşdırılması məsələsinin arxa plana atılması həmin ərazilərdə meşələrin qırılması deməkdir. Gözləmək olmaz ki, meşələr qırılsın, sonra Şəkinin dağ kəndlərinə qaz çəkilsin. Bu başdan qaz çəkilsə, sonradan meşələrin bərpası üçün yüz milyonlara manat  əlavə vəsaitin  sərf edilməsinə də ehtiyac qalmaz. Şəki şəhəri üzrə su-kanalizasya sistemi layihəsinin yekunlaşdırılması, yolların bərpası və sair  bu kimi məsələlərin həllinin, ümumiyyətlə, Şəkinin abadlaşdırılması və 24 yaşayış məntəqəsinə qaz çəkilməsi işinin  həyat keçirilməsinin tezləşdirilmsini xahiş edirik”. E.Paşasoy,Musavat.com  
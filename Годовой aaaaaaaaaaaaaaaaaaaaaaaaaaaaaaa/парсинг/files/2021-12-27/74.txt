https://musavat.com/news/komite-sedri-olkede-vezife-tutan-qadinlarin-sayini-aciqladi-reqemler_855692.html

Komitə sədri ölkədə vəzifə tutan qadınların sayını açıqladı - rəqəmlər

 Komitə sədri ölkədə vəzifə tutan qadınların sayını açıqladı - rəqəmlər            “Milli Məclis Aparatında çalışan dövlət qulluqçuları və digər əməkdaşların cins üzrə bölgüsünə baxsaq, digər vəzifələrdə çalışanlar arasında qadınların üstünlük təşkil etdiyini görmək olar”. Musavat.com xəbər verir ki, bunu Milli Məclisin iclasında gender bərabərliyinin təmin edilməsinə nəzarəti həyata keçirən müvafiq icra hakimiyyəti orqanının illik məlumatını təqdim edən Ailə, Qadın və Uşaq Problemləri üzrə Dövlət Komitəsinin sədri Bahar Muradova söyləyib. Komitə rəhbəri bildirib ki, icra hakimiyyəti orqanlarında 2020-ci ildə rəhbər vəzifələrdə çalışan qadınların sayında əhəmiyyətli dəyişiklik baş verməyib. “Hazırda prokurorluq orqanlarında işləyən işçilərin 75 nəfərini (7%-ni) qadınlar təşkil edir, onlardan da 8 nəfər qadın rəhbər vəzifələrdə çalışır. Diplomatik xidmət orqanlarında ənənəvi olaraq kişilər daha çox təmsil olunur. Lakin bu sahədə rəhbər vəzifələrdə çalışan qadınların əldə etdiyi uğurlar və onların peşəkarlıqda digərlərindən heç də fərqlənmədiyini nəzərə alsaq, gələcəkdə onlara daha çox rəhbər postları daha cəsarətlə həvalə etmək olar. Dövlət İmtahan Mərkəzinin təqdim etdiyi statistikaya əsasən, 2021-ci il yanvarın 1-nə ola vəziyyətə görə, dövlət qulluğu vəzifələrində təmsilçilik bərabərliyə yaxındır”. B.Muradova bildirib ki, dövlət qulluğunun vəzifələrini tutmuş işçilərin əsas hissəsi 25-44 yaşda olanlardır: “Test imtahanlarında uğur əldə edən şəxslərin yaş qrupu üzrə bölgüsünə əsasən qadın namizədlərin 20-24 yaş qrupu (55.2%), kişi namizədlərin isə 25-29 yaş qrupu (52.2%) üzrə ən yüksək nəticə əldə etdiyi məlum olur. Dörd yaş qrupu (20-24, 35-39, 45-49 və 50-54) üzrə qadınlar, digər üç yaş qrupu (25-29, 30-34 və 55-59) üzrə kişilər üstünlük təşkil etmişdir. 40-44 yaş qrupu üzrə isə gender bərabərliyi müşahidə edilmişdir. Qeyd edilən göstəricilər təhlil edilərkən, qərarqəbuletmədə iştirak baxımından kişilərə nisbətdə qadınların sayının az olması nəzərə çarpır. 2019-cu illə müqayisədə hakim qadınların sayı 15 nəfər artmışdır. 2019-cu ildə yerli özünüidarə orqanlarına seçilmiş kişilərin sayı 61 faiz, qadınların sayı isə 39 faiz təşkil etmişdir. 1 yanvar 2021-ci ilin tarixinə olan məlumata əsasən, bələdiyyə qulluğunda çalışan 6000 nəfər işçinin 1700 nəfərini qadınlar, 4300 nəfərini kişilər təşkil etmişdir. Burada da bərabərliyə doğru müsbət dinamika özünü göstərir”. E.Paşasoy, Musavat.com             
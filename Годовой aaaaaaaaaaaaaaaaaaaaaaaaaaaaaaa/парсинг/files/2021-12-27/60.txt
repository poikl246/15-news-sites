https://musavat.com/news/dovlet-komitesi-sedrinden-gender-beraberliyi-ile-bagli-muhum-teklifler_855716.html

Dövlət Komitəsi sədrindən gender bərabərliyi ilə bağlı mühüm təkliflər
 

 Dövlət Komitəsi sədrindən gender bərabərliyi ilə bağlı mühüm təkliflər                2020-ci il gender bərabərliyinin təmin edilməsi sahəsində əsasən, çox mühüm hüquqi sənədlərin təsdiq edilməsi, gender əsaslı zorakılıqla mübarizənin gücləndirilməsi, ölkə ərazisində qadın resurs mərkəzlərinin sayının artırılması, bələdiyyələrdə gender komissiyalarının formalaşdırılması, yeni təhlillərin, təlimatların və nəşrlərin hazırlanması ilə əlamətdar olub.   Musavat.com-un məlumatına görə, bu fikirləri Ailə, Qadın və Uşaq Problemləri üzrə Dövlət Komitəsinin sədri Bahar Muradova parlamentdəki müzakirələrdə söyləyib. Komitə rəhbərinin sözlərinə görə, müsbət məqamlardan biri odur ki,  2019-cu il üzrə Məlumatda həyata keçirilməsi zəruri olan bir sıra tədbirlərin reallaşdırılması istiqamətində məqsədyönlü işlər görülmüş və onların növbəti ildə də davam etdirilməsi diqqət mərkəzindədir: “Qanunvericiliyin təkmilləşdirilməsinə dair təşəbbüslərlə bağlı isə artıq Dövlət Komitəsi tərəfindən müvafiq tədbirlər görülməkdədir.  Lakin il ərzində həllini tapmamış bir çox məsələlər də vardır ki, onlara növbəti ildə  diqqət yetirilməsi məqsədəuyğundur”.   B.Muradova bildirib ki, Dövlət Komitəsi gender bərabərliyinin təmin edilməsi sahəsində mövcud boşluqların aradan qaldırılması və ölkəmizin üzərinə götürdüyü beynəlxalq öhdəliklərin yerinə yetirilməsi məqsədilə aşağıdakı tədbirlərin həyata keçirilməsini zəruri hesab edir: 1. BMT-nin Qadınlara qarşı ayrı-seçkiliyin bütün formalarının aradan qaldırılmasına dair Konvensiyasından (CEDAW) irəli gələn öhdəliklərin həyata keçirilməsi sahəsində fəaliyyətlərin gücləndirilməsi; 2. Gender bərabərliyinin təmin edilməsinə dair milli fəaliyyət planının qəbul edilməsi; 3. “Gender (kişi və qadınların) bərabərliyinin təminatları haqqında” Azərbaycan Respublikası Qanununun icra mexanizmlərinin təkmilləşdirilməsi; 4. Gender əsaslı büdcə siyasəti və praktikasının formalaşdırılması; 5. Birləşmiş Millətlər Təşkilatının Təhlükəsizlik Şurasının “Qadınlar, sülh və təhlükəsizlik” üzrə 1325 saylı qətnaməsinin Azərbaycan Respublikasında həyata keçirilməsinə dair milli fəaliyyət planının qəbul edilməsi; 6. İctimai həyatın bütün sahələrində, dövlət və özəl sektorda gender bərabərliyi mədəniyyətinin təbliği üzrə fəaliyyətlərin gücləndirilməsi; 7. “Ailə planlaşdırılması və reproduktiv sağlamlıq haqqında” Azərbaycan Respublikası Qanunun qəbul edilməsi (BMT-nin Qadınlara qarşı ayrı-seçkiliyinin bütün formalarının ləğv edilməsi üzrə Komitəsinin ölkəmizlə bağlı tövsiyələrində də bu öz əksini tapıb); 8. Gender əsaslı zorakılığın, məişət zorakılığının qarşısının alınması sahəsində qanunvericiliyin təkmilləşdirilməsi; xüsusilə də məişət zorakılığına görə cərimə ilə bağlı sanksiyalara, tərəflərin barışması əsasında inzibati işlərə hər dəfə xitam verilməsi məsələsinə yenidən baxılması, cinayət qanunvericiliyinə məişət zorakılığı ilə bağlı normaların daxil edilməsi, məişət zorakılığı hallarının araşdırılması üzrə mexanizmin təkmilləşdirilməsi; 9. Məişət zorakılığından əziyyət çəkən şəxslərə təxirəsalınmaz və hərtərəfli yardımların göstərilməsi, bu məqsədlə beynəlxalq standartlara uyğun müvafiq infrastrukturun (yeni yardım mərkəzləri, sığınacaqlar, qaynar xətlər) yaradılması; 10. Gender əsaslı zorakılığın qarşısının alınması üzrə qabaqlayıcı tədbirlərin gücləndirilməsi, xüsusilə də maarifləndirmə və məlumatlandırma işlərinin rayon və kənd yerlərində daha geniş şəkildə aparılması;   11. Qız uşaqlarının məhz erkən yaşda evliliyə məcbur edilməsi faktının müəyyən edilməsi bəzən hüquq-mühafizə orqanlarına çətinlik yaradığı üçün bu halların araşdırılması üzrə prosedurların təkmilləşdirilməsi; 12. Qız uşaqlarının təhsildən yayınması ilə bağlı monitorinqlərin gücləndirilməsi; 13. Doğulan uşaqlar arasında cins balansının pozulması hallarının qarşısının alınması ilə bağlı tədbirlərinin gücləndirilməsi; 14. Qadınların, xüsusilə kənd yerlərində yaşayan qadınların iqtisadi fəallıq səviyyəsinin yüksəldilməsinə, xüsusilə onların peşə-ixtisas hazırlığnın artırılmasına, kişilərlə bərabər iqtisadi hüquqlarının həyata keçirilməsinə hərtərəfli  dəstəyin göstərilməsi; 15. Qadın sahibkarlığının stimullaşdırılması üzrə mexanizmlərin işlənilməsi; 16. Ailə öhdəliyi olan işçilərin məşğulluq imkanlarının genişləndirilməsi məqsədilə məktəbəqədər təhsil infrastrukturunun inkişafı üzrə tədbirlərin davam etdirilməsi;   17. Əmək bazarında qadınların vəziyyəti ilə bağlı hərtərəfli statistik informasiyaların və etibarlı məlumat bazasının formalaşdırılması; 18. Qadınların rəqabətliliyinin artırılması məqsədilə əmək bazarında prioritet peşələr üzrə peşə hazırlığının təşkili; 19. Kişilərin və oğlanların əmək bazarında azlıq təşkil etdikləri sahələrə onların cəlb edilməsi, bu sahələrdə kişilərə və oğlanlara təsir göstərən gender stereotiplərinni aradan qaldırılması; 20. Həyat yoldaşlarının uşaq dünyaya gətirməsi ilə əlaqədar atalara verilən 14 günlük ödənişsiz məzuniyyətin ödənişli əsaslarla olması, seksual qısnamaya, ayrı-seçkilyi əks etdirən iş elanlarına görə sanksiyaların müəyyən edilməsi üçün qanunvericiliyə dəyişikliklərin edilməsi;   21. Müvafiq olaraq təhsilin bütün pillələrində fənn proqramlarına qadın hüquqları, gender bərabərliyi üzrə mövzuların daxil edilməsi; 22. Təhsilin bütün pillələrinə aid tədris resursları üzrə gender ekspertizasının keçirilməsi; 23. İctimai həyatın bütün sahələrində, dövlət və özəl sektorlarda idarəetmə və qərarqəbuletmə səviyyəsində qadınların kişilərlə  bərabər təmsilçiliyinin artırılması; 24. Siyasi partiyalarda gender bərabərliyinin qorunması, idarəetmə və qərarqəbuletmədə bərabər təmsilçilik və iştirakçılıq imkanlarının genişləndirilməsi.   E.Paşasoy, Musavat.com  
https://musavat.com/news/koceryanin-susa-hesreti-susa-turmesinin-kederi_855723.html

Köçəryanın Şuşa həsrəti, Şuşa türməsinin kədəri

 Köçəryanın Şuşa həsrəti, Şuşa türməsinin kədəri           44 günlük müharibədə darmadağın edilən şübhəsiz ki, Köçəryan-Sərkisyan kriminal cütlüyünün işğalçı ordusu idi. Qarabağ klanı bu gerçəyi nə qədər danmağa, israrla özündən uzaqlaşdırmağa çalışsa da, tarixdə bu cür də qalacaq. Köçəryanla Sərkisyanın bəxti azacıq onda gətirdi ki, 27 sentyabr 2020-ci ildə Ermənistanın başında duranlar onlar deyildi. Lakin bu, nəticəni dəyişmir. İşğalçı ordunun “baniləri” məhz onlar idilər. Paşinyan 2 il 5 aya ordu qura, üstəlik onu kasad büdcə hesabına 21-ci əsrin döyüşən silahlı qüvvələrinə çevirə bilməzdi. Demək ki, 10 minlik fərari ordusu da Köçəryan-Sərkisyan klanının ayağına yazılmalıdır...  İndi İrəvanda, separatçıların bayraq adlandırdığı əskinin yanında oturub Şuşa və Hadrut haqda sərsəm açıqlamalar verməyə nə var. “Heç olmasa, Şuşa və Hadrut da daxil olmaqla, keçmiş DQMV sərhədlərini bərpa eləməyə çalışmalıyıq, bunun üçün müəyyən şans qalır”, - deyir Xocalı hərbi canisi. Sən öləsən elə... Amma vaxt vardı, o qədər qudurmuşdular, az qala Gəncəni də “Artsax”ın tərkibində görürdülər, yeni ərazi işğalına hazırlaşdılar. İndi “heç olmasa, Hadrut geri qayıtsaydı...” ümidi ilə təskinlik tapırlar. Xocalı cəlladı Robert Köçəryana gəlincə, nə yazıq ki, erməni xalqının müəyyən kəsimi hələ də onun kimi siyasi dəllallara və kriminallara ümid bəsləyir... Gör nəyi xəyal edirlər. Bəs sən nə düşünürdün, Azərbaycan xalqına qarşı soyqırımı, etnik təmizləmə həyata keçirib, sonra da Şuşada, Hadrutda cəzasız şəkildə, rahatca şellənəcəksən? Bu sənə hələ ən yüngül, mənəvi cəzadı. Hərçənd körpə qatillərinin mənəviyyatı olmur, bilirik...  “Hipotetik də olsa, hakimiyyətə gəlsəm, 2020-ci il noyabrın 10-da Qarabağla bağlı imzalanmış üçtərəfli bəyanatın yenilənməsinə girişməzdim. Təəssüf ki, bu sənədin əsas məqamları artıq həyata keçirilib. Ən pis olan artıq baş verib. İndi bu sənədlə nə eləməklə bağlı müzakirə açmağın mənası yoxdur və heç bir rasional insan onu denonsasiya (imzalanmış beynəlxalq sənəddən birtərəfli qaydada çıxmaq – Z.S.) eləməz. Üstəlik, denonsasiya məhbusların qaytarılmasına olan ümidləri də puça çıxaracaq”. Bunu da Şuşa həbsxanasının darıxdığı Köçəryan bugünkü mətbuat konfransında deyib. Beləcə, yavaş-yavaş erməni radikal-revanşistlər də deyəsən yeni status-kvonu qəbullanmağa başlayıblar. Hamısı qəbullanacaq. Çarələri yoxdur... Əlbəttə ki, kapitulyasiya sənədini dəyişmək mümkün deyil. Geriyə yol yoxdur, olmayacaq. “Artsax” qatarı çoxdan gedib. Tərkibində “status”, “öz müqəddəratı təyinetmə” “vaqonları” ilə, Şuşa, Hadrut xəyalları ilə birgə! Hərgah Şuşaya, Hadruta ermənilər Azərbaycan vətəndaşı kimi, yaxud turist kimi gələ bilərlər. Təbii ki, kriminal bioqrafiyası olan ermənilər istisnadır. Onları Şuşa yox, Şuşa türməsi gözləyir...     
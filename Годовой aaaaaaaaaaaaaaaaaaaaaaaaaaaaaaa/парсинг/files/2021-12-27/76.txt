https://musavat.com/news/bahar-muradova-2019-cu-ilde-komiteye-meiset-zorakiligi-ile-bagli-242-2020-ci-ilde-179-muraciet-daxil-olub_855688.html

Bahar Muradova: “2019-cu ildə Komitəyə məişət zorakılığı ilə bağlı 242, 2020-ci ildə 179 müraciət daxil olub”


 Bahar Muradova: “2019-cu ildə Komitəyə məişət zorakılığı ilə bağlı 242, 2020-ci ildə 179 müraciət daxil olub”             Milli Məclisin bugünki plenar iclasında gender bərabərliyinin təmin edilməsinə nəzarəti həyata keçirən müvafiq icra hakimiyyəti orqanının illik məlumatı haqqında layihə müzakirə olundu.   Məruzəni Ailə, Qadın və Uşaq Problemləri üzrə Dövlət Komitəsinin sədri Bahar Muradova təqdim etdi.   Komitə sədri bildirdi ki, gender bərabərliyinin təmin edilməsi ilə bağlı 2020-ci ildə görülən işlərdən  danışarkən ilk növbədə, bu ilin ölkəmizin və xalqımızın həyatına erməni faşizmi üzərində qazanılmış tarixi Qələbə ili kimi daxil olduğunu vurğulamaq lazımdır: “Həmçinin qeyd etmək lazımdır ki, cinsi və etnik  mənsubiyyətindən siyasi əqidə və dini baxışlarından asılı olmayaraq bütün yurddaşlarımız əsil vətənpərvərlik nümunəsi göstərərək eyni amal uğrunda birləşməyi bacardı. Tarixi yüz illərə söykənən erməni məsələsi və son 30 ilədək olan işğal siyasətindən əziyyət çəkən vətəndaşlarımızın pozulmuş hüquqlarını bərpa etmək üçün cəsarət və qəhrəmanlıq nümayiş etdirdi”.   B.Muradovanın sözlərinə görə, bütün deyilənlərə rəğmən belə cinayətlərin sayında azalma müşahidə olunub: “2019-cu ildə Komitəyə məişət zorakılığı ilə bağlı 242 müraciət daxil olubsa, 2020-ci ildə bu rəqəm 179 olub. 2020-ci il ərzində məişət zorakılığından zərərçəkmiş şəxslərə məhkəmələr tərəfindən 2 uzunmüddətli (Bakı şəhəri Sabunçu rayonu və Tərtər rayonu üzrə), 38 qısamüddətli mühafizə orderi verilib (2019 – 32 qısamüddətli). 2020-ci il ərzində gender əsaslı zorakılıqla bağlı prokurorluq və  daxili işlər orqanları tərəfindən ümumilikdə 376 cinayət işi üzrə 394 şəxs barəsində araşdırma aparılmış və müvafiq qərarlar qəbul edilib. Ailə münaqişəsi zəminində daxil olmuş məlumatlar üzrə görülən operativ сavab tədbirləri ilə 10.587 hüquqazidd əməlin qarşısı alınmışdır. Ümumilikdə 2019-cu ilə nisbətən  qadınlara qarşı, o cümlədən zorakılıqla bağlı cinayətlərin sayı 9% azalıb. DK-si ötən ildə bu barədə cəmiyyətin narahatlığını nəzərə alaraq müvafiq təhlillər və sorğular keçirmişdir. Məlumatda bununla bağlı materiallar əksini tapıb. Məişət zorakılığının 4-psixoloji, fiziki, cinsi və iqtisadi növünün ailədə baş verməsi əksər hallarda onun dağılmasına gətirib çıxarır. Erkən nikah hallarının dinamikasında azalma qeydə alınsa da, onun tamamilə aradan qaldırılması hələ də mümkün olmayıb. 2020-ci ildə 165 nəfər 18 yaşadək qız nikaha daxil olub. Paradoks ondadır ki, CM-nin 176-1-ci maddəsi üzrə 2020-ci ildə cəmi bir cinayət qeydə alınıb. Bərabərlik hüququnu pozma və erkən nikahla bağlı isə heç bir cinayət qeydə alınmayıb. Respublikanın iqtisadi rayonları üzrə 2020-ci ildə 18 yaşadək analar tərəfindən doğulan uşaqların sayı ən çox Aran iqtisadi rayonu üzrə 698 nəfər, Gəncə-Qazax iqtisadi  rayonu üzrə 325 nəfər, Lənkəran iqtisadi rayonu üzrə 306 nəfər və Dağlıq-Şirvan iqtisadi rayonu üzrə 109 nəfər qeydə alınmışdır.Ən az göstərici isə Kəlbəcər–Laçın iqtisadi rayonu üzrə 40 nəfər olmuşdur”. Komitə rəhbəri bildirdi ki, 2020-ci ildə cins seçimi məsələsi aktual olaraq qalıb: “Azərbaycan bu məsələdə dünya ikincisidir. Azərbaycan şəhərlərində bu nisbət hər 100 qız uşağına 112 oğlan, kənd yerlərində hər 100 qıza 115 oğlandır. Doğulan uşaqlar arasında cins nisbəti qızlar 100, oğlanlar 114 olmaqla  bioloji normanın  - 100 qız uşağına düşən 105-107 oğlan - pozulmasını göstərir”. E.Paşasoy,Musavat.com  
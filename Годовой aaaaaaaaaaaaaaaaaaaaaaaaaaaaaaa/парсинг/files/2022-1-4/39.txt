https://musavat.com/news/mincivanda-bicaq-ehtiyaci-ve-trampin-omurluk-bloklanmasi_857102.html

Mincivanda bıçaq ehtiyacı və Trampın ömürlük bloklanması

 Mincivanda bıçaq ehtiyacı və Trampın ömürlük bloklanması           ABŞ-ın keçmiş prezidenti Donald Trampın sosial şəbəkələrlə intriqası, ümumiyyətlə, müasir həyatda sosial şəbəkələrin rolu, faydası, xeyri-ziyanı barədə söhbətə giriş olaraq, keçən il bu zamanlar üzləşdiyimiz hadisəni yazmaq istəyirəm. Ötən ilin yanvarında bir qrup jurnalist Zəngilan rayonunun Mincivan qəsəbəsinə material hazırlamağa gedirdilk. Oralarda hər hansı bir ictimai iaşə müəssisəsi olmadığı üçün özümüzlə müəyyən ərzaq da götürmüşdük – pendir, kolbasa, çörək, pomidor-xiyar. Mincivanda gördüklərimizi çəkəndən sonra nahar vaxtının yetişdiyi görüb, yolun qırağında bir qismət çörək yemək istədik. Ərzaqlarımız maşının kapotunun üstünə düzəndə məlum oldu ki, özümüzlə bıçaq, ümumiyyətlə, heç bir kəsici-deşici alət götürməmişik. Məcbur qalıb, çörəyi əlimizlə böldük, pomidoru dişləyib yedik, kolbasanı doğraya bilməyəndə reportyorumuz İlkin Muradov enerji içkisinin qabının dəmir lövhəsindən kəsici bir şey düzəltdi və bu alət pis-yaxşı işimizə yaradı. Adi bıçağın məişətdə, həyatda nə qədər əvəzedilməz alət olduğu ortaya çıxdı. Hər gün yüz milyonlarla insan gündəlik yaşamında bıçaqdan istifadə edir. Eyni zamanda hər gün bıçaqla minlərlə qətl törədilir və ya kimlərəsə xəsarət yetirilir. Başqa sözlə, milyonlarla insan bıçaqdan pozitiv planda faydalanır, minlərlə insan isə ondan ziyankarlıq üçün istifadə edir. Bir baxımdan sosial şəbəkələrlə bağlı məsələ də bənzərdir. Milyonlarla insan hər gün sosial şəbəkələrdən yaxşı niyyətlə yararlanır: bir-birilə ünsiyyət saxlayaraq uzağı yaxın edir, faydalı müzakirələr aparır, ictimai rəyi lazımi məcraya yönəldir, sosiallaşır, informasiyalar əldə edir və s. Eyni zamanda yüz minlərlə pis niyyətli insan sosial şəbəkələrədən istifadə edərək, cəmiyyət üçün zərərli olan ekstremist ideologiyaların təbliğatını aparır, bu platformadan insanları izləmək, tovlamaq, şantaj etmək üçün yararlanır. Ona görə də dünyanın heç bir yerində qətl törətmək üçün istifadə olunan bıçağı yasaqlamırlar. Amma sosial şəbəkələri də yasaqlamaq istəyənlər bunu edənlər var. Bu isə düzgün deyil. Sadəcə, bəzi məhdudiyyətlər ola bilər: necə ki, qapalı məkanlara, təyyarələrə bıçaq keçirmək yasaq olduğu kimi, sosial şəbəkələrdə də zərərli şeylərin, radikal ideologiyaların, təhlükəli çağırışların yayılmasını yasaqlamaq mümkün və lazımdır. Və belə bir mədudiyyət neçə vaxtdır tətbiq edilir: içində faşizmə dəlalət edən cümlələr yer alan statuslar, şərhlər silinir, müəlliflərinə xəbərdarlıq edilir, onlar müvəqqəti bloklama cəzasına məruz qalırlar. ABŞ-ın keçmiş prezidenti Donald Tramp isə heç də bıçaqdan kolbasa, çörək doğramaq üçün istifadə etmirdi, daha dəqiqi, sosial şəbəkələrdən öz mürtəce baxışlarını yaymaq, özü ağılda olanların vasitəsilə ABŞ-ın və dünyanın taleyini dəyişmək istəyirdi. Demək olar ki, hər gün Twitter-də yeni bir status yazan, ekstremizmə meylli vətəndaşları öz ətrafında təmərküzləşdirməyə çalışan president sırf bu platformanın köməyi ilə ABŞ dövlətçiliyinin sütunlarına zərbə vurmaq fikrindəydi. ABŞ-da Trampın həyata keçirmək istədiyi dövlət çevrilişi cəhdinin üstünə çox getmədilər, ayıb bilərək çox açıb-ağartmadılar, amma o, ABŞ tarixində ilk adam idi ki, seçkini uduzduğu halda (rəsmi açıqlamaya əsasən) hakimiyyəti dinc yolla siyasi xələfinə vermək istəmirdi, sosial şəbəkə vasitəsilə çağırışlar edərək, xalqı dövlət strukturlarının üstünə qaldırmaq, kütlənin dağıdıcı gücüylə hakimiyyəti qəsb etmək istəyirdi. Sosial şəbəkələr onu əlindəki bu güclü silahı aldıqdan sonra Tramp köməksiz bir qocaya çevrildi, ABŞ dövlətinin dayaq sütunları olan strukturlar isə öz işlərini görərək, bəşəriyyəti ikinci Hitlerin bəd əməllərindən qorudu. İndi Tramp orda-burda çıxışlar edərək, Twitter-i “demokratiya üçün ayıb” adlandırır, “onun bu ölkədə fəaliyyətinə icazə verilməməlidir” deyir, bu günlərdə yalan məlumat yaydığına görə Twitter-dəki hesabı bloklanmış Marjori Taylor Qrin ad-soyadlı deputatı müdafiə edir, insanları Twitter və Facebooku tərk etməyə çağırır. İki gündən sonra Trampın tərəfdarlarının Kapitoliyə hücumunun da öldönümü olacaq, sosial şəbəkələrin Trampın səhifələrini bloklamasının da. Twitter saytı Trampı cəmiyyət üçün necə təhlükəli persona sayırsa, onu həmişəlik bloklayıb və şikayətlərinə də baxmır. Əslində təkcə Tramp və onun kimi məşhur adamlar yox, bir çox başqaları da həmişəlik, ömürlük bloklanmalıdır. Bıçaqla iki və daha çox adam öldürənlər ömürlük həbs cəzasına məruz qaldıqları kimi, sosial şəbəkədə də xroniki şəkildə təhlükəli çağırışlar edən, yalanlar yazan, təxribatlar törədən istifadəçilər də bu platformalardan ömürlük təcrid olunmalıdırlar.  
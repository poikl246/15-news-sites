https://musavat.com/news/60-ilin-isigi-tanriverdi-mustafayevle-yubiley-sohbeti_857074.html

60 ilin işığı – Tanrıverdi Mustafayevlə yubiley söhbəti

 60 ilin işığı – Tanrıverdi Mustafayevlə yubiley söhbəti FOTO VACIB           "Ərizə yazıb, işdən çıxanda, ailəmin hələ bundan xəbəri yox idi" Nəinki biz jurnalistlər, bütün Azərbaycan cəmiyyəti onu İşıq adam kimi tanıyırıq. Evlərə işıq verən dövlət qurumunun simasına çevrilən Tanrıverdi Mustafayevi deyirik. 2000-ci illərdən bəri “yolunuz işıqlı olsun” deyib, hamı ilə mehriban, səmimi davranan, ona edilən bir müraciəti belə cavabsız buraxmayan, heç kəsdən yardım əlini əsirgəməyən işıq adam... Uzun illər əhalinin ən çox giley etdiyi bir qurumda işləsə də, Tanrıverdi müəllimdən narazı qalan bir kimsənin olduğunu təsəvvür belə etmək mümkün deyil. Bu fakt onun nə qədər peşəkar, gördüyü işə vicdanla yanaşan, həm də gözəl xarakterli insan olduğunu göstərir. O, Qərbi Azərbaycanın ucqar bir dağ kəndindən elm dalınca Bakıya gəlib, ali məktəbə qəbul olub. Yolu Moldovaya qədər uzanıb. Moldovada mühüm vəzifəyə qədər yüksələn Tanrıverdi müəllim o illəri belə xatırlayır: - Doğrudan da, Murğuz dağının ətəklərində yerləşən bir kənddən Bakıya, oradan Moldovaya getmək indi baxanda adama möcüzə kimi gəlir. Bu möcüzənin reallaşmasında kəndimizdəki ab-hava, elmə, təhsilə verilən yüksək qiymət böyük rol oynayıb. Bizim kənddə oxumaq, ali təhsil almaq, elmlə məşğul olmaq sahəsində sözün həqiqi mənasında yarış vardı. Kənddə elə ailə yox idi ki, onun övladı ali təhsil almasın. Fürsətdən istifadə edib, bizə dərs deyən müəllimlərin vəfat edənlərinə rəhmət, qalanlara cansağlığı diləyirəm. Bizim məktəbdə elə olub ki, 3 sinif 10-cu sinfi bitirib, 90-93 uşaqdan 60-65-i ali məktəbə qəbul olub.  Kəndimizin radiosu vardı, hər gün dərslərdə yüksək və aşağı qiymət alan şagirdlərin adları orada oxunurdu. Bütün kənd kimin övladının necə oxuduğunu bilirdi. 24 il məktəbimizdə direktor işləyən Şövkət Kərimovaya Allah rəhmət eləsin. Hər il İrəvanda Ermənistan üzrə məktəblərin nəticələri müzakirə olunurdu. Həmin müzakirələrdə bizim kəndimizin nailiyyətləri daim diqqət mərkəsində olub, on dəfələrlə Şövkət müəllimi işdən çıxarmağa bəhanə axtarıblar, amma tapa bilməyiblər. Belə bir mühitdə oxumamaq mümkün deyildi... Kəndimizin 20-yə yaxın professor, bir neçə akademik yetirməsi var. Mən belə mühitdən çıxıb Bakıya gəldim, Politexnik İnstitutuna qəbul oldum. Rəhmətlik nənəm demişdi ki, elə ixtisas seç ki, bura qayıdası olma. O vaxt Ulu Öndərin təşəbbüsü ilə Azərbaycanda təhsildə yaxşı nəticə göstərən tələbələr, gənclər SSRİ-nin müxtəlif respublikalarındakı akademiyalara göndərilirdi ixtisaslaşma üçün.  Mən də təyinatla getdiyim Elmi Tədqiqat Əkinçilik İnstitutundan kiçik elmi işçi kimi 1985-ci ildə iki illik müddətə Moldova Elmlər Akademiyasının Ekoloji genetika institutuna ixtisasartırmaya göndərildim. 1987-ci ildə kursu bitirib Moldova Elmlər Akademiyasında aspiranturaya qəbul olundum. Bir ildən sonra Ermənistanda məlum proseslər başladı, yaxınlarım, anam yurd-yuvalarından didərgin düşdülər, ardınca SSRİ-nin dağılması, Moldovadakı Dnestryanı, Azərbaycandakı Qarabağ hadisələri... Evli adam olaraq üzərimə çox böyük yük düşürdü, buna baxmayaraq, oxuyub 1991-ci ildə elmlər namizədi işini müdafiə etdim. - Buna necə nail oldunuz?  - Düşünürəm ki, kiçik yaşlarımdan rəqabət şəraitində oxuyan biri olduğum üçün başladığım işi yarıda buraxmadım.1991-ci ildə Moldova Azərbaycanlıları adət-ənənələri cəmiyyətini – “Araz” adlı – yaratdıq, o təşkilatın rəhbəri oldum. Moldovada həmin illərdə milli zəmində ciddi problemlər yaranmışdı, buna görə də ölkənin Nazirlər Kabinetində Milli münasibətlər departamenti yaratdılar. 1991-ci ildə həmin departamentdə baş mütəxəssis vəzifəsinə təyin olundum. Düz 10 il işlədim. 19 milli cəmiyyətlə əlaqələrə məsul idim.  - Onların arasında erməni cəmiyyəti də vardı. Münasibətləri necə qururdunuz? Prinsipcə, Qərbi Azərbaycanda yaşayan adam üçün ermənilərlə ünsiyyət təcrübəsinin olması təbiidir... - Biz orada Moldovanın qanunlarına tabeydik. Departamenti məhz milli zəmində qarşıdurmalara yol verməmək üçün yararmışdılar. Bilirsiniz, baxmayaraq ki, Moldovada ermənilərlə azərbaycanlıların sayı bərabər idi, ermənilər təbliğatda bizdən irəlidə idilər. O qədər irəlidə ki, Bakıdan, Azərbaycandan gedən ermənilərə dərhal qaçqın statusu verilirdi, amma Ermənistandan gedən azərbaycanlılara verilmirdi. Buna görə də biz əsas diqqətimizi Qarabağın Azərbaycan torpağı olduğunu Moldova cəmiyyətinə çatdırmağa, ictimaiyyət arasında təbliğat aparmağa yönəltdik. Və deyim ki, yaxşı da nəticələr əldə etdik. 20 yanvar, Xocalı və digər hadisələr zamanı Moldova mətbuatında, televiziyalarında geniş maarifləndirmə işləri təşkil etdik... - Moldovada 15 ildən çox qaldınız və yenidən Azərbaycana qayıtdınız. Qoyub getdiyiniz Azərbaycanla gəlib gördüyünüz arasında hansı fərqlər vardı? - Bilirsiniz, biz Qərbi Azərbaycandan olsaq da, Azərbaycan bizim üçün ana vətən olub həmişə. Atam vaxtsız rəhmətə gedib, anam 5 uşağın hamısına ali təhsil verib. Onun bizim həyatımızda rolu çox böyük olub. Anam buradaydı – Azərbaycanda. Mən nə qədər yüksək vəzifədə olsam belə, ürəyimdəki vətən həsrətini boğa bilmirdim. Ümumiyyətlə, biz azərbaycanlılar harada, necə yaşasaq da, yerli cəmiyyətə tam adaptasiya ola bilmirik. Ürəyimizin bir küncündə geriyə - vətənə qayıtmaq istəyi yaşayır həmişə. 2001-ci ildə Dünya Azərbaycanlılarının Birinci Qurultayında iştirak etməyə Bakıya gəldim və elə həmin gün də dönmək qərarını verdim. Heç evdə ailəmə də demədən ərizə yazıb işdən ayrıldım. Yalnız köçüb gəlmək vaxtı çatanda evdəkilər bildilər ki, Bakıya qayıdırıq. Gəldim və müstəqil Azərbaycanın yaşadığı çətinlikləri, əldə etdiyi uğurları gördüm, bir çox proseslərin iştirakçısı oldum.Bilirsiniz, Azərbaycanın mədəniyyəti, ədəbiyyatı, tarixi çox zəngindir. Bu zənginlikdən kənarda qalmaq, məncə, mümkün deyil. Allah rəhmət eləsin, böyük Səməd Vurğuna:-Hələ tanınmıram obada, eldəNə olsun, bununçün etməmişəm qəm.Çox keçməz Vurğuntək düşərəm diləDeyərlər, dünyaya gəlibdi Dilqəm... Azərbaycanlı olmaq, bu ölkədə yaşamaq böyük xoşbəxtlikdir mənim aləmimdə. Kimsə başqa cür fikirləşə bilər, amma mən hesab edirəm ki, Azərbaycanımızdan gözəl yer yoxdur dünyada. - Uzun illər ən kaprizli bir təbəqə ilə - jurnalistlərlə işlədiniz. Bu müddətdə sizdən kiminsə narazı qaldığını, kiminsə sizi tənqid etdiyini görmədik. Bunu necə bacardınız? - Bunu daha çox işimi sevərək görməyimlə izah edərdim. Xaraktercə elə adamam ki, harda işləməyimə baxmayaraq, işimə məsuliyyətlə yanaşıram. İlk növbədə işimin dostuyam, işləməyi sevirəm. Başqa cür işləyə də bilmərəm. Yəqin bu, kiçik yaşlarımdan formalaşan bir xüsusiyyətdir. Verilən işə görə təşəkkür edib, üzərimə qoyulan vəzifəni layiqincə yerinə yetirməyə çalışıram. Elə bir hal olmayıb ki, əlimdəki işi yarımçıq qoyub kənara çıxım – hətta ailə, evlə bağlı problemlərə belə əlimdəki işi tamamlayıb sonra vaxt ayırmışam. Şəffaflıq, təmizlik, düzgünlük – bunlar mənim üçün ən öndə gələn məsələlərdir. Bu suala bir şeirlə də cavab vermək istərdim:  Dedilər, çatginən şana-şöhrətəDedim, çatmamışam, çata bilmərəm.Dedilər, ləzzət var dünya varındaDedim, dadmamışam, dada bilmərəm.Dedilər, sağlam gör görcək hər kəsiDedim, təbiblərlə etmərəm bəhsi.Dedilər, cənnətdir namərd kölgəsiDedim, yatmamışam, yata bilmərəm.Dedilər, ay dünya, gəl eyləmə nazDedim, ruzigara ərkim var bir az.Dedilər, mənjliyi satmasan olmaz,Dedim, satmamışam, sata bilmərəm. - Yeni vəzifənizlə bağlı mətbuatla aktiv işdən kənardasınız bir müddətdir. Hansı hisslər var: rahatlıq, hüzur hissi daha çoxdur, yoxsa darıxmaq? - Əslində mənə elə gəlir ki, heç vaxt jurnalistlərlə əməkdaşlıqdan kənarlaşmamışam. Əksəriyyətlə təmaslarımız, ünsiyyətimiz qalır. Tez-tez əlaqə saxlayıb danışdığımız jurnalist dostlarım az deyil. Yəni darıxmıram. - Qərbi Ermənistandan Bakıya, Bakıdan Moldovaya, Moldovadan yenə Bakıya – 60 illik yolçuluq... Necə qarşılayırsınız 60 yaşı, hansı hisslər var? - Sizi görəndə 20 il əvvəl – Moldovadan yeni qayıtdığım vaxt yadıma düşdü – sanki dünən idi... Bakıya gələndə ilk ünsiyyətdə olduğum jurnalistlərdən birisiniz. Belə baxanda, deyirsən ki, 59-la 60-ın nə fərqi var ki... Yəqin 60 yuvarlaq rəqəmdir, ona görə fərqləndiririk. Allahıma min şükürlər olsun – arxada başımı əyəcək bir hadisə, pis əməl yoxdur. Buna görə uca Yaradana şükürlər olsun. Çox çətinliklərim olub, amma Allah həmişə köməyimə çatıb, buna yüz faiz əminəm. Səhvsiz insan yoxdur, mənim də səhvlərim, boş vaxtdan səmərəli istifadə etmədiyim məqamlar olub, itirdiyim fürsətlər də həmçinin. Amma yenə də naşükür olmağa haqqım yoxdur fikrimcə. "Doğru yolu gedən yorulmaz" deyib atalar Bir şeirlə daha yaxşı ifadə edə bilərəm yəqin ki: Bir daha qapımı döyməsin nadanSahibi məhv olmuş bir otağam mən.Həyasız yanında susa bilmərəm,Utancaq yanında utancağam mən. Havada külək var, dənizdə ləpəŞimşək hökm eyləyir qar səpə-səpə.Kiminin yanında kiçik bir təpə,Kimin yanında uca dağam mən. Vətən böyüdükcə gəlirəm cana,Fərəhdən, sevincdən, bax həyəcana.Elə bağlanmışam Azərbaycana,Bir kökün üstündə min budağam mən... Qoy Azərbaycanımız həmişə böyüsün, köklü ağacımız min budaq olsun... -İndi Tanrıverdi müəllim babadır, 4 gözəl balanın babası. Baba Tanrıverdi nəvələrlə necə yollaşır?  -Çox yaxşı, çox əla... Baba olmaq o qədər gözəl hissdir ki. Allah bütün valideynlərə qismət eləsin baba-nənə olmağı. Son vaxtlar pandemiyaya görə çox tez-tez görə bilmirəm, çox da darıxıram. Böyük nəvəm var – Şəms, 3-cü sinifdə oxuyur. Bizim nəvəmiz yox, qızımızdır. O qədər ağıllı, oxumağa meylli uşaqdır ki... 5-6 dil bilir. Şəmsin qardaşı Teymur, onların əmisi uşaqları Əli və Melisiya. Allah bütün balaları qorusun... Ailə çox müqəddəsdir. Allah adamın ürəyinə görə versin deyirlər. Mənim ailəm çox ürəyimcədir.Bütün soydaşlarımıza cansağlığı, uğurlar arzulayıram. Üzümüzə gələn hər yeni il yeni və daha böyük uğurlar gətirsin... Dünya SAKİT,Elçin Əkbər(foto və videoçəkiliş),Musavat.com                                        
https://musavat.com/news/azerbaycanin-ermenistandaki-4-cu-sefiri-onun-adi-nikol-deyil_856896.html

Azərbaycanın Ermənistandakı 4-cü səfiri – onun adı Nikol deyil...

 Azərbaycanın Ermənistandakı 4-cü səfiri – onun adı Nikol deyil...           Ermənistanda “erməni xəstəliyi”dən sağalanları, tipik erməni qafası ilə düşünməyənləri bir qayda olaraq “türk”, yəni öz aləmlərində satqın adlandırırlar. Ən yaxşı halda Azərbaycanın və ya Türkiyənin “5-ci kolonu” kimi damğalayırlar. Son vaxtlar tez-tez bu sıraya baş nazir Nikol Paşinyanı da əlavə edirlər. Hərçənd Nikol türk düşməni olan Qaregin Njde sevdalılarındandır. Nasist, türkə aşırı nifrəti olmuş birisinə rəğbəti ilə seçilən Paşinyan necə “türk” və ya türkün “5-c kolonu” sayıla bilər, anlaşılmır... Amma sayırlar. Nədi-nədi, Paşinyan Türkiyə və Azərbaycanla münasibətlərin normallaşmasının Ermənistanın xeyrinə ola biləcəyini vaxtaşırı bəyan edir. Qarabağ mövzusunda heç bir perspektiv vəd etməyən radikal mövqedən qismən uzaqlaşmağa çalışır. Hərçənd praktik planda Paşinyan bu yöndə hələ ki, ciddi addım atmayıb. Atılası addımlar qabaqdadır. O addımlar ki, ən çox mənfur qonşuların mənafeyinə cavab verir və nəhayət, Ermənistanın terrorçu statusundan qurtulub normal dövlətə çevrilməsi və inkişafı üçün unikal, tarixi şans pəncərəsi açacaq. Amma kimə deyirsən, ermənilər bəlkə də dünyanın tək millətidir ki, xeyri ilə şərini ayırd edə bilmir. Bilsəydilər, anlayardılar ki, Paşinyan əslində heç də satqın yox, xilaskardır. Bəlkə də sonuncu xilaskar. Demək, özündən savayı heç kimi sevməyən bədbəxt xalq ondan möhkəm yapışmalıdır... “Zaman keçəcək və Ermənistanda “satqın” Paşinyana hələ abidə də ucaldılacaq. Ən azı ona görə ki, o, Türkiyə ilə uzun sürən münaqişəni belə görünür ki, yoluna qoya biləcək”. Bunu tanınmış rusiyalı politoloq Tatyana Poloskova Minval.az-a söyləyib. Ola bilər. Bir sual var ki, abidə onun sağlığında qoyulacaq, yoxsa terror qurbanı olandan sonra. O yəqin ki, asılı olacaq Ermənistandakı ermənilərin nə qədərinin yaxın zamanlarda, hətta elə bu il “xroniki xəstəlik”dən qurtulcağından. Hərgah bu xüsusda politoloji və tibbi proqnozlar elə də ürəkaçan deyil. Məsələn, az öncə Prezident İlham Əliyevin Hadrut səfəri zamanı oradakı “Dəmir yumruq” abidəsinin önündə qoyulmuş və tarixi torpağımız Zəngəzurun Azərbaycanın tərkibində göstərildiyi xəritə-lövhə erməniləri bərk qəzəbləndirmişdi. Onlar Ermənistan XİN-dən izahat tələb eləmişdilər. “Biz Ermənistan XİN-dən tələb edirik ki, Azərbaycanın Ermənistandakı səfirinə, yəni Paşinyana nota versin. Çünki bütün bunlar onun icazəsi ilə baş verir”, - etirazda bildirilirdi. “Azərbaycanın Ermənistandakı səfiri Paşinyan...” Bu yarlığı da Nikola yapışdırdılar... Bu yerdə məlumat üçün bildirək ki, Ermənistanda indiyədək 3 səfirimiz olub. Birincisi Cümhuriyyət döməmində həm də xarici işlər nazirinin müavini işləmiş (1 oktyabr 1919-dan aprel 2020-dək) Məmməd xan Təkinskidir. O, 29 yanvar 1919-cu ildən 1 oktyabr 1919-cu ilə qədər (8 ay) İrəvanda ilk səfir kimi çalışıb. Ondan sonra isə daha iki səfirimiz olub: Əbdürrəhim bəy Haqverdiyev və Teymur bəy Makinski. Odur ki, 4-cü səfirin kim olacağı çox maraqlıdır. Hər halda onun adı Nikol deyil, olmayacaq. Bu da aydındır ki, səfirlik yalnız ikitərəfli diplomatik əlaqələr qurulandan sonra reallaşa, diplomatik əlaqələr isə sərhədlərin, ərazi bütövlüyün qarşılıqlı şəkildə tanınmasından sonra yarana bilər. Hələliksə, Ermənistanda Türkə nifrətin ağır residivləri buna ən ciddi əngəl olaraq qalır. Bu da növbəti fakt. 2021-ci ilin sonunda “Gallup International Association” tədqiqat şirkətinin rəsmi nümayəndəsi “MPG LLC” Ermənistanda sorğu keçirib. Bu barədə politoloq Qaqik Ambaryan Facebook səhifəsində yazıb. Suallardan biri belə olub: “Qorus-Qafan, Qafan-Çakaten avtomobil yollarında Azərbaycan tərəfindən keçid məntəqələrinin quraşdırılmasına münasibətiniz necədir? “Respondentlərin 3 faizi buna müsbət yanaşır, 7,6 faizi isə suala cavab verməkdə çətinlik çəkib”, - Hambaryan yazır. Erməni politoloq ardınca qeyd edir ki, “normal erməni bu məsələyə müsbət qiymət verə və ya biganə qala bilməz”. “Məlum olur ki, bu sorğuda iştirak edənlərin 10,6 faizi azərbaycanlıdır. Bu, Nikolun anti-erməni siyasətini dəstəkləyən beşinci kolondur”, - deyə Ambaryan qəzəblə vurğulayıb. İndi bu sərsəmləməyə nə əlavə edəsən? Allah gerçəkdən də bir qövmü cəzalandırmaq üçün öncə onun ağlını əlindən alar... Zahid SƏFƏROĞLU   
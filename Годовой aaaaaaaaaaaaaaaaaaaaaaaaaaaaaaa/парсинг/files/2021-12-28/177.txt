https://musavat.com/news/qumar-gunune-qanunvericilik-tohfesi_855815.html

Qumar gününə qanunvericilik töhfəsi

 Qumar gününə qanunvericilik töhfəsi            Bu gün kart oyunu günüymüş. Kart oyunu - yəni qumar. Bunu ilk dəfə Çində icad ediblər. Əvvəlcə boş vaxt keçirmək, əylənmək üçün, başa çırtma, üfürülmüş ovurda lopux vurmaqla oynayıblar, sonra görüblər ki, bu işdə pul var, keçiblər əsl qumara. Hazırda dünyanın elə bir ölkəsi yoxdur ki, orada qumar oynanılmasın. Hansı ölkə “bizdə qumar yoxdur” deyirsə, bilin ki, yalan deyir, leqal qumarxanalar olmasa da, mühəqqəq, gizli qumarxanalar var. Çox əyləncəli, gəlirli, mənfəətli işdir. Əlbəttə, qumar oynamaq yox, qumar oynatmaq elədir. Qumar oynamağın özü əyləncəli olsa da, axırı qanqaraçılıqdır. Çünki oynayanların üçdə ikisi mütləq uduzur. Həm də qumarda həmişə bəxti gətirmək söhbət yoxdur. Beş dəfəyə 1000 manat udan qumarbaz, gün gəlir ki, bir dəfəyə 1500 manat uduzur. Qumarla dolanan və dünyanın ən varlı şəhərlərdən birinə çevrilən Las-Veqasa (ABŞ) baxmayın, qumar çox yerləri xaraba qoyub. Söhbət siyasi qumara qoyulmuş yerlərdən gedir, amma bu, başqa söhbətdir. Biz əsl qumardan danışırıq. Yadınızdadırsa, o gün deputatlardan biri demişdi ki, Qarabağda və Zəngəzurda kazinolar açılsın, ölkəyə, bölgəyə pul gəlsin. Xalq təklif verən deputatı hoydu-hoyduya götürdü. Bəziləri dedilər ki, Qarabağı başa düşdük, bəs Zəngəzur nədir. Amma düzü beləydi ki, deputat Zəngəzur deyərkən, Gorus-Qafan yolundakı zolağımızı nəzərdə tutur. Prinsipcə, oralarda yanacaqdoldurma məntəqəsi açmışıqsa, kazino da aça bilərik. Bəs o kazinoda kim qumar oynayacaq? Yəqin ki, iranlı TIR sürücüləri. Xalqı əsas əsəbiləşdirən məqam isə kazinoların Qarabağda açılması təklifi idi. Bəziləri deyirdi: “Qarabağı ona görə azad edirik ki, kimsə orada qumarxana (böyrünə başqa ”xana"lar da qoşurdular) açıb pul qazansın?" Bəlkə də deputat bu minvalla Qarabağın bərpasına töhfə vermək, maliyyə cəlb etmək üçün yol göstərmək istəyirdi, amma yanlış anlaşıldı. Bir tərəfə baxanda da Şuşa kimi mədəniyyət paytaxtı elan edilmiş şəhərdə kazinoların açılması düz gəlməz. İndi elə çıxmasın ki, millətimiz ellikcə qumara qarşıdır. Xeyr. Sadəcə, bizimkilər kazino qumarına qarşıdır, kart qumarını, yəni sovet dövrünün klassik qumarını sevir. Ona qalsa, ölkəmizdə amerikalıların, avropalıların oynadığı bric-mric də sevilmir. Onların heç biri “ciyəraxşamı qumarı”nın yerini verə bilməz. Bu ənənə rayon yerlərində hələ də qalır, toy edən adamın həyətində qurulmuş mağarda gecədən keçmişə qədər qumar oynayırlar. Düzdür, ola bilər, pandemiya ilə əlaqədar bunu gizli şəkildə edirlər, amma qabaqlar çox yayğın idi və qumar prosesi oynayanların bir yarısının cibindəki pulu tamamən uduzub, sonra pərt-pərt şalvarının dalını çırparaq evə gedənə qədər davam edərdi. Tələbə vaxtı bizi yığıb rayonlara pambıq yığmağa apararkən biz də kart oynayardıq. Başqa əyləncə yox idi və gün axşama qədər, belimiz ikiqat ola-ola sosializm quruculuğuna töhfə verə bilmirdik. Bir hovur dincəlmək istəyirdik və 20 qəpikdən qumar oynayırdıq. Elə olurdu, axırda 3 manat udurduq, ya da o qədər uduzurduq, əvəzində gün keçir, axşam olurdu və yığdığımız 10 kilo pambığı qapanın üstünə qoyanda dekan müavini tərəfindən danlanırdıq. “Sezon”a gəlibmiş kimi 45 kilo pambıq yığan tələbə yoldaşlarımızı bizə nümunə göstərirdilər. Bəzən müəllimlər bizi qumar üstdə tutur, kartımızı əlimizdən alırdılar, amma ertəsi gün qaytarırdılar ki, başımız qarışsın, qaçıb dağılışmayaq. Qumar işsizlərin, bekarların məşğuliyyətidir. İndiki gənclər bilməz, ötən əsrin 90-cı illərinin ortalarında işsizlik və pulsuzluq tüğyan edən vaxtlarda şəhərdə yüzlərlə loto qumarı oynadan çayxana vardı. Küçəylə gedəndə hey eşidərdin: “ölü ayaqları - yetmiş yeddi, müharibə başladı - qırx bir, repressiya - otuz yeddi, məktəbdə ən çox aldığımız qiymət - iki” və sair və ilaxır. Sonradan o çayxanaları ləğv elədilər, daha dəqiqi, çayxanalar çay verməyə başladı. Budur, qumar oynayanlara tətbiq edilən cərimənin məbləği 400-600 manatdan artaraq 5 min manata yüksəldilib. Hələ məsələ bununla bitmir, qanunda göstərilir ki, qumar oyunları təşkil edənlər və keçirənlər cinayət məsuliyyətinə cəlb ediləcək. Yaxşı hərəkətdir. Amma bəs o biri qumarlar, totalizatorlar, TV-lərdə nümayiş olunan loto oyunları necə olacaq?   O gün Qarabağda kazino açılmasını təklif edən deputat, yəqin ki, bu qanun layihəsinin lehinə səs verməyib.      
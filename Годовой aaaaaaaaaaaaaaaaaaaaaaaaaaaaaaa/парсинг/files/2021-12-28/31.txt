https://musavat.com/news/baki-seher-gencler-ve-idman-bas-idaresi-ve-qan-donorlari-assosiasiyasi-jurnalistleri-teltif-etdi_856031.html

Bakı Şəhər Gənclər və İdman Baş İdarəsi və “Qan Donorları Assosiasiyası” jurnalistləri təltif etdi

 Bakı Şəhər Gənclər və İdman Baş İdarəsi və “Qan Donorları Assosiasiyası” jurnalistləri təltif etdi Fotolar           Dekabrın 28-də Bakı Şəhər Gənclər və İdman Baş İdarəsinin dəstəyi, “Qan Donorları Assosiasiyası” İctimai Birliyinin təşkilatçılığı ilə il ərzində respublikada qan donorluğunun inkişafına göstərdiyi media dəstəyinə görə bir sıra KİV nümayəndələri təltif olunub. Musavat.com bildirir ki, tədbirdə ilk öncə Qarabağın azad edilməsi uğrunda canından keçmiş şəhidlərimizin ruhu bir dəqiqəlik sükutla yad edilib. Daha sonra Bakı şəhər Gənclər və İdman Baş İdarəsinin rəisi Raqif Abbasov çıxış edərək son illər ərzində gənclər siyasəti və gənclərlə iş sahəsində bir sıra mühüm nəticələrin əldə edildiyini diqqətə çatdırıb. Azərbaycan Respublikasının Prezidenti İlham Əliyevin “Azərbaycan gəncliyi 2017–2021-ci illərdə” Dövlət Proqramı”nın təsdiq edilməsi haqqında” sərəncamı ilə gənclər siyasətinin həyata keçirilməsi sahəsində məqsədyönlü işlərin görüldüyünü qeyd edib.Həmçinin Azərbaycan Respublikasının Gənclər və İdman Nazirliyinin müvafiq tapşırıq və tövsiyələri ilə gənclərin sağlamlığının qorunması və xüsusi qayğıya ehtiyacı olan gənclərin dəstəklənməsinin hər zaman diqqət mərkəzində olduğunu, bu istiqamətdə müxtəlif səpkili tədbirlərin həyata keçirildiyini, gənclərin ölkənin mədəni və idman həyatında fəal iştiraklarının təmin oldunduğunu vurğulayıb.Sədr çıxışının sonunda respublikada qan donorluğunun inkişafına göstərdiyi dəstəyə görə bir qrup media nümayəndələrinin təltif olunduqlarını söyləyib. “Qan Donorları Assosiasiyası” İctimai Birliyinin sədri Fuad Əsgərov çıxış edərək qan donorluğunun çox faydalı və həssas sahələrdən olduğunu qeyd edib, bu sahəyə hər kəsin dəstək göstərməsinin vacibliyini önə çəkib: “Burada ölkənin genefondunun gələcəyindən, yeni nəsillərin həyatda qalmasından söhbət gedir. Qan vermək həm də insanın mənəvi hisləri ilə bağlıdır. Bəzən hər hansı şəxs qan vermək istəsə də, buna uyğun olmaya bilər. Ona görə bu məsələlərə çox həssas yanaşırıq. İlk növbədə, insan sağlam olmalıdır”. F.Əsgərov mərasim çərçivəsində təltif olunan mətbuat nümayəndələrinə respublikada qan donorluğunun inkişafına çalışmaq kimi nəcib addıma və təşəbbüskarlığa qoşulduqlarına görə minnətdarlığını ifadə edib:“Jurnalistlər 1 il ərzində bizə dəstək olublar, fəaliyyətimizi təmənnasız şəkildə işıqlandırıblar. Bu, çox nəcib bir addımdır, eyni zamanda ən yüksək mükafat və qiymətə layiqdir. Media nümayədələri qarşısında hər zaman mənəvi borcumuz var”. Azərbaycanda Qadın Sahibkarlığının İnkişafı Assosiasiyası İctimai Birliyinin sədri Səkinə Babayeva öz çxıışında tədbirin təşkilində rolu olan hər kəsə təşəkkür edib. O, Azərbaycanda qan donorluğunun inkişafına töhfə verən ictimai birliklər, dövlət qurumları və KİV nümayəndələrinin əməyini yüksək qiymətləndirib. S.Babayeva qeyd edib ki, Azərbaycan jurnalistləri II Vətən müharibəsi dövründə də xüsusi fəallıq göstərərk ön cəbhədə baş verənləri operativ olaraq ictimaiyyətə çatdırmış, ən qaynar nöqtələrdən reportajlar hazırlamışlar. Azərbaycan xalqı onların fədakarlığını və zəhmətini heç vaxt unutmayacaq.Sonda bir sıra KİV nümayəndələri çıxış edərək “Qan Donorları Assosiasiyası” İctimai Birliyinə onların zəhmətini qiymətləndirdiyinə və “Təşəkkürnamə” ilə təltif etdiyinə görə minnətdarlıqlarını ifadə ediblər. İctimai Birliyə bu çətin, şərəfli və məsuliyyətli işdə uğurlar arzu ediblər. Daha sonra respublikada qan donorluğunun inkişafına göstərdiyi dəstəyə görə bir qrup media nümayəndələri təşəkkürnamə və mükafatla təltif olunub. Qeyd edək ki, təltif olunan media nümayəndələri arasında "Yeni Müsavat"ın əməkdaşı Xalidə Gəray da var.Xalidə GərayElçin ƏkbərovMusavat.com                                                                         
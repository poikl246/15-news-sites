https://musavat.com/news/polisi-doyen-deputat-ne-vaxt-azadliga-cixa-biler-en-azi-2-il-4-ay-hebsde-qalmalidir_855950.html

Polisi döyən deputat nə vaxt azadlığa çıxa bilər? - “Ən azı 2 il 4 ay həbsdə qalmalıdır” 

 Polisi döyən deputat nə vaxt azadlığa çıxa bilər? - “Ən azı 2 il 4 ay həbsdə qalmalıdır”            “Eldəniz Səlimov vaxtından əvvəl azadlığa çıxmaq üçün ən azı aldığı cəzanın 2 il 4 ayını həbsxanada çəkməlidir”. Bunu Musavat.com-a açıqlamasında polisi döydüyü üçün 3 il 6 ay müddətinə azadlıqdan məhrum edilən sabiq deputat Eldəniz Səlimovun vaxtından əvvəl azadlığa buraxılması ehtimalını şərh edərkən vəkil Anar Məmişov deyib. Hüquqşünas bildirib ki, Eldəniz Səlimova qarşı irəli sürülən Cinayət Məcəlləsinin 309.2-ci (vəzifə səlahiyyətlərini aşma) maddəsi ağır kateqoriyaya aid olan cinayətdir: “Həmin maddənin sanksiyası ilə 3 ildən 8 ilədək azadlıqdan məhrum etmə cəzası nəzərdə tutulub. Vaxtından əvvəl cəzadan azad etmək üçün şəxsin həbsxanadakı davranışları nəzərə alınır. Əgər şəxs islah olursa, onun cəzasının qalan hissəsini çəkməsinə ehtiyac yoxdursa, bu zaman məhkəməyə ərizə verərək cəzasının qalan hissəsinin şərti olaraq nəzərə alınmasını, azadlığa buraxılmasını xahiş edə bilər. Qeyd edim ki, cəzadan şərti olaraq azad etmə də cinayətin kateqoriyasına görə tənzimlənir və şəxs cəzanın müəyyən hissəsini çəkdikdən sonra azadlığa çıxa bilər. Eldəniz Səlimova münasibətdə irəli sürülən maddə ağır cinayətdir. Əgər şəxs bu maddə ilə məhkum edilibsə, ən azı cəzasının 2/3 hissəsini çəkməlidir. Eldəniz Səlimova 3 il 6 ay cəza verilibsə, onun cəzasının 2/3 hissəsi 2 il 4 ay edir. Əgər növbəti instansiya məhkəməsi onun cəzasını azaltmasa və ya artırmasa, 2 il 4 ay cəzanı çəkdikdən sonra şərti olaraq azadlığa buraxıla bilər”. Anar Məmişov söyləyib ki, bir məhkumun vaxtından əvvəl azadlığa buraxılması üçün əvvəlcə Cəzaçəkmə Müəssisəsi arayış təqdim etməlidir: “Arayışda məhkumun həbsxanada özünü necə aparması, islah olub-olumaması göstərilir. Məhkum bu şərtlərlə azad oluna bilər”. Hüquqşünas sabiq deputatın bu ilin noyabr ayının 8-də imzalanan amnistiya ilə azadlığa buraxılma ehtimalının olub-olmamasını da şərh edib. Bildirib ki, ona cəza təyin edilən maddə amnistiyada nəzərdə tutulmayıb: “Amma bir məqam var ki, təqsirləndirilən şəxsə 3 ilə qədər cəza verilərsə, həmin cəzanın 6 ayı azaldıla bilərdi. Amma 3 il 6 ay cəza verildiyi üçün amnistiyaya düşmür. Ona verilən cəza minimum həddə yaxındır”. Qeyd edək ki, bu il iyulun 29-da Xaçmaz şəhərində yerləşən “Starıy Dvor” restoranında Milli Məclisin deputatı E.Səlimov polis leytenantı Zaur Mirzəyevin xidməti vəzifəsini icra edərək həmin restoranda xüsusi karantin rejimi qaydalarının pozulması ilə əlaqədar etdiyi qanunamüvafiq hərəkətlərini özünə hörmətsizlik kimi qiymətləndirərək onun ünvanına nalayiq ifadələr işlətməklə sonuncunun sifət və baş nahiyəsinə yumruq və başı ilə zərbələr vurub. Hadisə ilə bağlı Baş Prokurorluğun İstintaq idarəsində cinayət işi başlanılıb. Bundan sonra Milli Məclis Eldəniz Səlimovun deputat toxunulmazlığına xitam verib. Hökm qanuni qüvvəyə mindikdən sonra onun deputat səlahiyyətlərinə də xitam veriləcək. Eldəniz Səlimovun da deputatlıqdan məhrum edilməsi ilə ölkədə deputatı olmayan, boş qalan seçki dairələrinə daha biri də əlavə edildi. İndi ölkədə 7 boş seçki dairəsi var. Bu da təxminən 250-300 min ölkə seçicisinin parlamentdə təmsilçisinin olmaması deməkdir. Artıq üstündən iki il keçməsinə baxmayaraq, siyasi hakimiyyət boş qalan dairələrə təkrar seçki təyin etmir... Mərkəzi Seçki Komisiyasının sədri Məzahir Pənahov isə bir neçə gün əvvəl Azərbaycan üçün taleyüklü məsələnin yaxın vaxtlarda həll olunacağını boş qalan dairələr üzrə seçkilərin keçiriləcəyini deyib. İlkin MuradovMusavat.com  
https://musavat.com/news/deputat-hikmet-babaoglu-ile-bap-sedri-elsad-musayev-ordumuz-xankendine-gire-biler-canli-debat_855867.html

Deputat Hikmət Babaoğlu ilə BAP sədri Elşad Musayev! Ordumuz Xankəndinə girə bilər! “Canlı debat”

 Deputat Hikmət Babaoğlu ilə BAP sədri Elşad Musayev! Ordumuz Xankəndinə girə bilər! “Canlı debat”           Araik və Nikolun qurduqları Qarabağ oyunu, yoxsa... Ermənistanın baş naziri Nikol Paşinyanın ötən cümə günü onlayn rejimdə mətbuat konfransı zamanı Qarabağın son statusunun dəqiqləşdirilməsinin Azərbaycan Konstitusiyası əsasında baş verməli olduğunu bildirməsindən sonra Xankəndi separatçıları ilə İrəvan arasında qarşıdurmanın daha da kəskinləşməsi müşahidə edilir. Araik Arutyunyanın bəyanatından çıxan nəticə odur ki, hətta Ermənistan hakimiyyətinin onlar üçün məqbul olmayan mövqelərini, qərarlarını tanımayacaqlar. Bu faktiki “ana” Ermənistana qarşı bir üsyan bayrağını qaldırmaqdır. Arutyunyanın erməni silahlılarının qalacağını, “müstəqillik davasını” davam etdirəcəklərini deməsi, əslində İrəvana mesajdır, onlara meydan oxumaqdır. Yəni siz hər cür dəstəyinizi dayandırsanız, biz “mübarizəyə davam edəcəyik”. “Artsaxın ərazi bütövlüyü ən azı 1991-ci ildə elan edildiyi ərazilərdə bərpa edilməlidir”, “ermənilərin qovulmasına hazırlaşırlar” kimi qızışdırıcı məqamlar da ermənilərin növbəti yalanı və qanunsuz dəstələrin Qarabağda saxlanılmasına bəhanə tapmaq cəhdləridir. “Xalqımızın həyati hüquqları, maraqları, tələbləri müzakirə mövzusu deyil”, “Artsax minilliklər boyu erməni olub və erməni olaraq qalacaq”, “heç vaxt və heç bir şəkildə Azərbaycan daxilində hər hansı statusu qəbul etməyəcək” kimi ifadələr isə daha çox Paşinyanın düşmənlərinin-revanşist qüvvələrin mövqelərinə yaxındır. Belə çıxır ki, Araik Paşinyana təkcə etiraz, üsyan etmək, onun az qala legitimliyini tanımamaqla kifayətlənmir, ortaya mövqe qoyur. Bu isə Araikin nəzarətdən çıxdığını, indi isə revanşist qüvvələrin alətinə çevrildiyini göstərir. Ekspertlər qeyd edir ki, məhz bu vəziyyətdə Azərbaycanın Arutyunyan və onun komandasına qarşı antiterror əməliyyatlarına srart verməsinə artıq rəsmi İrəvan hansısa formada etiraz və ya proseslərə müdaxilə edə bilməyəcək. Belə əməliyyatlarda İrəvanın işi sadəcə bir-iki əhəmiyyətsiz bəyanatla yekunlaşacaq. Amma baş verənlərlə bağlı fərqli mövqe də var. Prezident yanında Strateji Araşdırmalar Mərkəzinin keçmiş direktoru Fərhad Məmmədov “Turan”a müsahibəsində baş verənlərin Paşinyanın oyunu ola biləcəyini də deyib: “Paşinyan-Arutyunyan münasibətləri öz yaxınlığı ilə seçilir və Arutyunyan Paşinyanın Qarabağdakı kreaturasıdır. Ermənistan hakimiyyəti tez-tez bu gedişə əl atıb: biz razıyıq, amma orada, Qarabağda razı deyillər. Və Arutyunyanın indiki bəyanatı primitiv gedişdir. Brüsseldən sonra Paşinyan Arutyunyanla görüşüb və yəqin ki, əsas mesajları verib. Beləliklə, Paşinyan danışıqlar mövqeyini möhkəmləndirməyə çalışır”. Araik silahlı erməni dəstələrinin Qarabağda saxlamaqla bağlı dedikləri faktiki 10 noyabr üçtərəfli sazişinə qarşı çıxmaq deməkdir ki, bu da sərt tədbirlər üçün əsas ola bilər. Bəs, Rusiya bu əməliyyatlara necə baxa bilər? İrəvanla Xankəndi erməniləri arasında konflik dərinləşərsə, Araikin həbs edilməsi də gündəmə gələ bilər.Bundan başqa, ordumuz da Xankəndinə girə bilər. Araikin son sayıqlamasından sonra bu məsələ labüd hala gəlib. Ermənilər türklərlə niyə Moskvada görüşmək istəyir - erməni lobbisinin danışıqları pozmaq planı var?Bu və gündəmdəki bir çox mövzuları bu gün saat 12.00-də aparıcı Sevinc Telmanqızının moderatorluğu ilə YAP-çı deputat Hikmət Babaoğlu ilə Böyük Azərbaycan Partiyasının sədri Elşad Musayevlə müzakirə edəcəyik. İqtidar-müxalifət debatı formatında bu mövzular müzakirə olunacaq. Müzakirədə tamaşaçılarımız da iştirak edə bilər. Facebook səhifəsinin ünvanı: https://www.facebook.com/NewMusavat Youtube səhifəsinin ünvanı: https://www.youtube.com/user/TVmusavat   Musavat.com  
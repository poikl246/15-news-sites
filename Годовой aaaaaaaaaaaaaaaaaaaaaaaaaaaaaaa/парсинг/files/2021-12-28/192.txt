https://musavat.com/news/ogru-eller-isti-izler_855814.html

Oğru əllər, isti izlər...

 Oğru əllər, isti izlər...            Bir lətifə yadıma düşüb, deyir, bir gün heyvanlar təyyarədə uçurmuşlar, qarğa başlayır yerində hoppanmağa. Begemot buna baxır, həvəsə gəlir, bu da qoşulur hoppanmağa. Nəticədə təyyarənin altı qopur, qəza olur. Begemot təpəsi üstdə aşağı gəlir, qarğa ona yaxınlaşıb soruşur: “Qardaş, sən uça bilirsən?” Begemot yazıq-yazıq deyir: “Yox”. Qarğa deyir: “Bəs o zaman niyə hoppanıb-düşürdün?” Hazırda Qarabağ erməniləri ilə Ermənistan erməniləri arasında nəsə gərginlik yaşanırmış. Paşinyan təxminən belə şeylər deyib ki, biz Qarabağın Azərbaycanın tərkibində olmasına həmişə qol çəkmişik, məndən qabaqkı liderlər də prosesin içindədir. O cümlədən beynəlxalq aləm Qarabağı Azərbaycanın tərkib hissəsi olaraq tanıyır. Bu, Qarabağ ermənilərinin oyuncaq lideri Araik müəllimin xətrinə dəyibdir, Paşinyanın əleyhinə nəsə çərənləmişdir, doğrusu, hər axmağa fikir verməyə vaxtım yoxdur, hörmətli oxucuları da bezdirmək istəmirəm. Sadəcə, mənə maraqlı gəlir ki, görəsən, ermənilər belə sarsaq liderlərin dalınca niyə düşürlər. Axı elə həmin bu Paşinyan 2019-cu ildə “Qarabağ Ermənistandır, nöqtə” deyəndə həmin beynəlxalq hüquqdan xəbəri yox idimi? Niyə bu cür axmaq, danışıqları pozan, savaşa yol açan, nəticədə hər iki tərəfdən minlərlə gəncin ölümünə bais olan açıqlamalarda bulunurdu? Qarabağın Ermənistan yox, Azərbaycan olduğunu qanması üçün o boyda mərəkə qopmalıydı? Yaxşı, lap deyək bu dəlidir, bəs bunun beynəlxalq havadarlarına nə ad qoyasan? Özü-özünü təkzib eləyən, qan salan siyasətçini “demokrat” adlandırır, sammitlərə çağırırlar. Fransadan prezidentliyə namizədi separatçıların qabağında sümsünməyə yollayırlar. Davanı qızışdıran bu tiplər sonra humanizmdən, insan haqlarından dəm vuracaqlar. Sən də bilməyəcəksən bu həyasızlığı necə çağırasan, hansı ifadələrdən, sözcüklərdən istifadə edəsən ki, mümkün qədər tərbiyəli alınsın, yazını oxumaqda çətinlik yaranmasın. Beynəlxalq aləmdə vəziyyətimizə qiymət verdik, indi keçək daxili vəziyyətə. Burada, şükür Allaha, hər şey nəzarət altındadır. Qumar oynayanların cəriməsi artırılıb, deputatlar bəzən gündə 19 qanun layihəsini müzakirə edərək qan-tərə batır, arvad-uşaq komitəsinin sədri qadınlara qarşı zorakılığın keçən ilə nisbətən bir yaba, iki şapalaq, üç təpik azaldığını, qadın başına düşən daş sayında dünyada mütərəqqi yerlərdən birini tutduğumuzu bəyan etmişdir. Ən ciddi mübarizə isə dövlət əmlakını oğurlayanlara qarşı aparılır. Bugünlərdə Binəqədi Rayon Polis İdarəsinin əməkdaşları dövlət idarəsindən - “Binəqədi Sukanal” (mən hər dəfə bu “sukanal”ı yazanda əlim dinc durmur, istəyirəm başqa formada yazım, tapın görək o, hansı formadır) qurumundan 2 ədəd kombini çırpışdıran mütəşəkkil quldur dəstəsini yaxalamışdır. Aparılan zəruri istintaq tədbirləriylə müəyyən edilmişdir ki, bu 2 nəfər kombiləri oğurlayandan sonra bazara aparıb dəyər-dəyməzinə satmışlar, halbuki idarədən verilən açıqlamaya görə, kombilərin dəyəri ümumilikdə 4 min manata çatırmış. Yəni dövlətə vurulan 4 min manat zərərin qarşısı vaxtında, isti izlərlə alınmışdır, hərçənd bu dəqiqə biz evdə kombini nə qədər yandırsaq da isti olmur, sanki qazın içinə hava-zad basıblar, kaş o isti izlərdən bizdə də olaydı. Əlaqədar orqanlardan xahiş edirəm bunu izah eləsinlər, soyuqdan qırılırıq. Füzuli rayon seçiciləri adından rəhbərliyə dərin minnətdarlıq da edirik, bəlkə ayrı fürsət olmadı. Dövlət əmlakını oğurlamaq bizdə heç mümkün deyildir, artıq insanlar bunu anlasın. Hökumət dövlət əmlakını göz bəbəyi kimi qoruyur, hər bir belə hadisə anbaan videolara yazılır. Maşınların nömrəsi, oğruların əl izləri çıxarılır. Adicə dövlət büdcəsinin üstündə kamera qoyulubdur, hələ Neft Fondunu demirəm, nəyimə lazımdır... Hələlik bu qədər. Şaxta baba da gizli gəlməsin, bəlkə büdcəmizdən oğurlayıb messenatlıq edir? Biz buna yol vermərik. Bayramınız da mübarək olsun.  
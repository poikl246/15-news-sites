https://musavat.com/news/diqqet-sank-peterburqa-ne-bas-verecek-3-baxis_856028.html

Diqqət Sank-Peterburqa - nə baş verəcək: 3 baxış

 Diqqət Sank-Peterburqa - nə baş verəcək: 3 baxış           Sankt-Peterburqdakı qeyri-formal görüş-4 görüşün yekunları haqda nələr demək olar? Bu gün, dekabrın 28-də Müstəqil Dövlətlər Birliyi (MDB) ölkələri prezidentlərinin qeyri-rəsmi sammiti keçirilir. Azərbaycan prezidenti İlham Əliyev Rusiya prezidenti Vladimir Putinin dəvəti ilə MDB dövlət başçılarının görüşündə iştirak etmək üçün dekabrın 28-də Sankt-Peterburq şəhərinə səfər edib. Sankt-Peterburq şəhərinin Pulkovo-2 hava limanında dövlətimizin başçısını Leninqrad vilayətinin qubernatoru Aleksandr Drozdenko və digər rəsmi şəxslər qarşılayıblar. Rusiya prezidenti Vladimir Putinin təşəbbüsü ilə keçirilən sammitdə Azərbaycan, Ermənistan, Belarus, Qazaxıstan, Qırğızıstan, Rusiya, Tacikistan, Türkmənistan və Özbəkistanın rəhbərləri, həmçinin Qazaxıstanın birinci prezidenti Nursultan Nazarbayev iştirak edir. Dövlət başçılarının Belarusun qarşıdakı ildə MDB-də sədrliyinin yekunlarına yekun vuracaqları, həmçinin Birlik çərçivəsində əməkdaşlığın inkişafının genişləndirilməsi üzrə gələcək tədbirləri müzakirə edəcəkləri planlaşdırılır. Virtualaz-ın xəbərinə görə, sammit həm də bu ilin dekabrında MDB-nin yaradılmasının 30-cu ildönümünü qeyd etməsi ilə diqqət çəkir. Sammitdə Azərbaycan prezidenti İlham Əliyevin və Ermənistan baş naziri Nikol Paşinyanın görüşü gözlənilir. Görüş baş tutacaqsa, bu, 2021-ci il ərzində liderlərin 4-cü görüşü olacaq. Ekspertlər sammitdəki görüşdən heç nə gözləmir. Çünki oradakı görüşlər məhz MDB-yə aid olan məsələlər üzərində olacaq. Amma prezident və baş nazirin builiki görüşlərini ümumiləşdirən analitiklər Azərbaycanın diplomatik üstünlüyü ilə keçən illə bağlı kifayət qədər yüksək fikirdədirlər.  Depuatt Arzu Nağıyev Musavat.com-a bildirdi ki, əgər reallaşsa, bu, 2021- ci ldə iki dövlət başçısı arasında 4-cü görüş ola bilər: “2021-ci ilin yanvar və noyabr ayında Putinin vasitəçiliyi ilə Moskva və Soçidə, 14 dekabr tarixdə isə “Şərq tərəfdaşlığı” sammitində Brüssel görüş keçirildi. Zənnimcə, Moskva çalışır ki, Azərbaycan -Ermənistan münasibətlərinin tənzimlənməsində özünü lider kimi göstərsin. Məlumdur ki, Avropa Birliyinin Prezidenti Şarl Mişelin də təklifləri Moskva-Soçi gündəliyindən o qədər də fərqlənmədi. Təbii ki, həmişə olduğu kimi Avropa bu görüşü də eyni zamanda humanist bir notlar üzərində, yəni əsir və girovlar mövzusunda qurmağa çalışdı”. A.Nağıyev qeyd etdi ki, Rusiyanın bu məsələdə aktivlik göstərməsi səbəbsiz deyil. “Dekabrın 21-22 də həm də İrəvanda Rusiya-Ermənistan dövlətlərarası komissiyanın iclası və bu iclasda bir müddət öncə Azərbaycanda səfərdə olmuş Rusiya baş nazirinin müavini Overçukun iştirakı da bir daha kommunikasiyaların açılması və sair məsələləri müzakirə etdi. Bu, ondan xəbər verir ki, Sank -Peterburqada məsələlərin müzakirəsi davam etdiriləcək. Çünki bu mövzu həm Soçidə, həm də Brüssüldə əsas idi, bura dəmir yolunun yenidən bərpası da əsas mövzu kimi daxil olacaq. Təbii ki, bundan doğan və dövlətlərin cavabdehliyi və üzərinə düşən məsuliyytələr müzakirə edilə bilər. Eyni zamanda demarkasiya və delimitasiya məsələri üzrə komissiyaların təşkil edilməsi əsas müzakirələrdən biri ola bilər, Avropa İttifaqının ekspertlər təqdim etməsi, humanitar məsələlərdən də itkin düşənlər və əsisr girov məslələri də müzakirə edilməsi mümkündür”.  İrəvan Türk Cümhuriyyətinin başqanı, politoloq Qafar Çaxmaqlı qeyd etdi ki, İlham Əliyevlə Paşinyan arasında 2021-ci ildə son baş tutacaq görüşü əvvəlkilərin davamı kimi xarakterizə etmək olar: “Sankt-Peterburq kritik bir görüş sayılmaz. Öncəki görüşlərdə əldə edilmiş razılaşmaların təsdiqi və Ermənistanın üzərinə götürdüyü öhdəlikləri yerinə yetirməsi baxımından sonuncu görüşün də əhəmiyyəti olacaqdır. Müəyyən prinsipial məsələlərdə Ermənistan daha əvvəlki kimi ziddiyyətli bəyanlarda bulunmasa da irəli addımlar da atmır. Bunlar qeyri- rəsmi görüş zamanı onun nəzərinə çatdırılacaq. 2021-də olan bütün görüşlərin özətini çıxarmalı olsaq , Ermənistanı 10 noyabr razılaşmalarına əməl etməsinə məcbur etmək çox da asan olmadı. Əslində Soçi və Brüssel razılaşmaları Azərbaycanın diplomatik meydanda da qələbəsini şərtləndirən amilləri ortaya qoydu. Məğlub ölkə bəzi hallarda özünün tərəf kimi aparmaq üçün arxasına bəzi ölkələri də almağı özünün siyasətinin tərkib hissəsinə çevirmək istəyirdi”. Q.Çaxmaqlı hesab edir ki, bu mənada indi Ermənistanda beynəlxalq sahəyə daşımaq işini uğur kimi qələmə verənlər var: “Ermənistan rəhbərliyi indi də bütün təbliğatını da işğaldan azad edilməmiş Xankəndi və digər ərazilərdə yaşayan erməni əhalinin durumunu beynəlxalq müstəviyə daşımaq təşəbbüsləri üzərində qurmağa çalışmaqdadır. Minsk Qrupunu fəallaşdırmaq ölkə siyasətinin preoriteti hesab olunur. Amma Azərbaycan üçün bu, qorxulu heç bir təhlükə ifadə etmir. İndi demək olar ki, bütün cəhdlər alınmadı. Artıq sərhədlərin müəyyənləşməsi və sülh sazişi ilə bağlı ilkin danışıqlar gündəmdədirsə, Türkiyə ilə Ermənistan arasında təmaslar söz konusudursa Azərbaycanın ərazi bütövlüyünün təmin olunmasından söhbət gedirsə və Paşinyanın son bəyanatları  - Dağlıq Qarabağ məsələsi Azərbaycan Konstitusyası əsasında həll ediləcəkdir - bizim apardığımız siyasətə uyğun addımlar hesab olunursa, 2021-ci il görüşləri məqsədimizə çatmaq istiqamətlərini müəyyənləşdirmək açısından effektli olmuşdur deyə bilərik”.  Politoloq İlyas Hüseynov isə Musavat.com-a dedi ki, bu gün MDB-nin qeyri-rəsmi sammitində Azərbaycan Prezidenti İlham Əliyevin və Ermənistan baş naziri Nikol Paşinyanın görüşəcəyini gözləyir: “Ümumilikdə Sankt-Peterburqdakı görüş qeyri-formal olsa da bir önəmli məsələlərin müzakirəsi həyata keçirilə bilər. Moskva, Soçi və Brüsseldən sonra Sankt-Peterburqda planlaşdırılan görüş göstərir ki, 2021-ci ildə Azərbaycan və Ermənistan lideri arasında görüşlərdə intensivlik müşahidə olunur. Görüşlər məhz MDB-yə aid olan məsələlər olsa da müşahidə edirik ki, MDB meydançalarında keçirilən görüşlərdə də Ermənistan və Azərbaycan liderləri arasında gərginlik müşahidə olunur. Ermənistanda faşizmin qəhrəmanlaşdırılması, onlara heykəl ucaldılması və küçə və prospektlər adlandırılmasına dair Prezident İlham Əliyevin çıxışı da buna nümunədir. Lakin Nikol Paşinyanın separatçılarla gərginliyi və son açıqlamasına Şuşanın işğaldan öncə əhalisinin 90%-dan çoxunun azərbaycanlılardan ibarət olması haqqında çıxışı bunu deməyə əsas verir ki, Paşinyan Soçi görüşündə çox ehtiyatlı davranacaq”. İ.Hüseynov xatırlatdı ki, Paşinyan Brüssel görüşündə özü və ölkəsi üçün müsbət dividentlərə ümid edirdi: “Lakin gözlədiyi həyata keçmədi. Eyni zamanda əgər Paşinyan Soçi görüşünü sabotaj etməyə çalışırdısa, Sankt-Peterburq görüşünə diplomatik nizam qaydalarında yanaşır. Brüssel görüşündə Kremlin nəzarətində olan məsələlər müzakirə olunduğu üçün Rusiya Prezidenti Vladmir Putin yola saldığımız ilin sonunda Ermənistan və Azərbaycan lideri ilə birlikdə bir sıra məsələləri müzakirə edə bilər. Bu məsələlər də konseptual xarakterdə olacaq. İqtisadi və nəqliyyat əlaqələrinin bərpa olunması və sərhədlərin delimitasiyası. Siyasi gündəlikdə bir sıra humanitar əsaslı problemlər də vardır. Təhlükəsizlik mühitinin gücləndirilməsi üçün səylərin davam etdirilməsi də görüşün predmetinə daxil ola bilər. Rəsmi Moskva üçün il ərzində keçirilmiş görüşləri ümumiləşdirmək üçün yaxşı fürsət yaranıb. Azərbaycanın diplomatik üstünlüyü ilə keçən bütün görüşlərin Sankt-Peterburqda da davam etdirilməsi gözlənilir”. E.Paşasoy,Musavat.com   
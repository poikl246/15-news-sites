https://musavat.com/news/biz-ermeni-milleti-yox-fasizmi-uzerinde-qelebe-calmisiq-elcin-huseynbeyli-ile-yubiley-musahibesi_855831.html

“Biz erməni milləti yox, faşizmi üzərində qələbə çalmışıq...” - Elçin Hüseynbəyli ilə yubiley müsahibəsi

 “Biz erməni milləti yox, faşizmi üzərində qələbə çalmışıq...” - Elçin Hüseynbəyli ilə yubiley müsahibəsi           “30 il öz yurdumdan, baba ocağımdan aralı düşmüşəm, amma onları bağışlayıram” Mən onu həmişə gümrah, enerjili, pozitiv görmüşəm. Üz-üzə gələndə heç o yaşı da verməzsən. Deməzsən ki, 60-ı haqlamış bir insandır. Yəqin ona görə ki, biz ədibləri bir az kədərli, bir az gözlərinə qəm çökmüş, bir az zahid görməyə adət eləmişik. Nədənsə adama elə gəlir ki, yaradıcı adamın üzündən dünyanın əzabları yağmalıdır: tifil yazıçı, səfil şair, yoxsul rəssam, ölüm yatağında olan bəstəkar - oxucunun bütün zəmanələrdə yaradıcı insanı bu cür əzabkeş qiyafəsində görmək istəyidir. Amma Elçin müəllim nikbinliyini əldən verməyən yazıçılardandır. Dekabrın 23-də onun - Azərbaycan Yazıçılar Birliyinin katibi, əməkdar incəsənət xadimi, yazıçı-dramaturq, publisist Elçin Hüseynbəylinin 60 yaşı tamam oldu. Əslində yubilyarla görüş lap əvvələ nəzərdə tutulmuşdu, amma günlər “at belində”, bir də baxdıq ki, günü günə satıb düz gəlib yubiley gününə çatmışıq. Elə həmin gün zəngləşib yubiley müsahibəsinə razılaşdıq. Beləliklə, E.Hüseynbəylinin “Yeni Müsavat”a 60 yaş müsahibəsini təqdim edirik: - Elçin müəllim, ilk növbədə doğum gününüzü təbrik edirəm. Mənə maraqlıdır, bir yazıçı üçün 60 yaşın fərqi nədədir, deyirlər, yaş keçdikcə qələm də korşalır... - Təbrikə görə təşəkkür edirəm. Yaş məsələsinə gələndə... Mən onu deyə bilmərəm. Amma Tanrının yaşı olmadığı kimi insanın da yaşı olmur. O da ölməzdir. Dünyadan köçəndən sonra hansısa bir iz qoyur. Genetik baxımdan problem olsa da, ən azı torpağa çevrilir və həyata gül-çiçək, ağac  və s. formasında qayıdır. Mənə elə gəlir ki, yaş statistikadır, ona görə mahiyyətcə həmin Elçinəm. Yaşlılıq o zaman hiss olunur ki, orqanizmdə dəyişikliklər baş verir, məndə, şükür, sağlamlıq cəhətdən hər şey qaydasındadır, yaradıcılıq işləri normal gedir, hər gün gəzintiyə çıxıram, hər gün nəsə oxuyuram, sonra istədiklərimi kompüterə köçürürəm, yəni ərincək adam deyiləm. Ümumiyyətlə, həyatı sevinci və kədəri ilə birgə yaşayıram. Bu ömürdə xoş günlərimiz də çoxdur. Xüsusən Qarabağ azad olunandan sonra həyatım bütövləşib. Əvvəl elə bilirdim ki, bütöv bir millətin yazıçısı deyiləm, amma işğala son qoyulduqdan sonra bütöv xalqın yazıçısı kimi özümü hiss edirəm. Bu da təsadüfi deyil, çünki qarabağlıyam, torpağa, daşa bağlı, darıxan adamam. - Bu il doğma yurdunuz Cəbrayıla da getdiniz... - Bəli, oktyabrın 4-də cənab Prezidentlə bir yerdə Cəbrayılda olduq, kəndimizdən keçib getdik. Düzdür, kəndi tanımaq olmur, amma  bilirsən ki, öz kəndindir, reallıqda isə heç nə yoxdur. Bir babalarımızın ruhu var, bir də özümüzün qoyub getdiyimiz izlər... Mənə elə gəlir ki, doğma yerlərə getmək insana hava-su kimi lazımdır. Ordan enerji alırsan, sanki telefonu şəbəkəyə qoşursan və  enerji yığırsan, tam dolub qayıdırsan. Xəstəsənsə sağalırsan. “Vida” romanımda bu barədə yazmışam. Çünki göbəyimiz orada kəsilib, bir də babalarımızın ruhu oralarda dolaşır... - Hiss edirəm ki, gələcəyə çox böyük şövqlə, inamla baxırsınız. Adətən yazıçı-şairi bir az qəmli görməyə gözümüz öyrəşib. Bəxtiyar Vahabzadə deyirdi ki, kədərdən ilham alıram, sevincdən nə ilham alıb yazım?! - Mən təkrar enerji alan adamam. Öz yaradıcılığımdan, əsərlərimdən güc alıram, sərf etdiyim enerji özümə geri qayıdır. Ona görə enerjinin tükənməz mənbəyi oradan qaynaqlanır. İnsanın qəlbi işıqlı, geniş olmalıdır. Dərin qara quyuda olan adamlar bədbəxt adamlardır. Onlar başqalarının xoşbəxtliyini qısqanırlar. Mütərəqqi və mürtəce qısqanclıq var: bir var qısanasan ki, kaş belə əsərlər yazardım, bir də fikirləşəsən və onu özünə dərd edəsən ki, axı niyə o belə gözəl əsər yazıb, mənsə yaza bilmirəm?!     “Cavan yazarlarınkı “Pir qələbəsi” idi, məğlubiyyətəbənzər qələbə... Elə ki gündəmdən çıxdılar, daha xatırlanmırlar”     Mən nəvə də görmüşəm, torpaqlarımızın azad olunmasını da görmüşəm, əsərlərimin xoş sorağını da eşitmişəm. Niyə də enerjili olmayım? Məncə, nəvə görməyən adamlar şanssızdır. Zırıldayan, depressiyaya düşən adamları qəbul edə bilmirəm. Bir yandan da nəyisə əldə etmək üçün həddən artıq çox gözləmək də lazım deyil. Sadəcə, yolu düzgün getməlisən. - Mən bayaqkı sualı ona görə verdim ki, bir çox yaradıcı adamlar yaradıcılığın ilham mənbəyini içkidə axtarıblar, kimisi sərxoş olub kədərlənib və dünyanın ən dərdli ziyalısı kimi görünmək istəyib, yaxud içkisiz yazmağı təsəvvür etməyib... - Açığı, mən məclis adamıyam, yeyib-içməyi də, gəzməyi də xoşlayıram. Amma məsuliyyətli olmaq lazımdır. Bir tədbirə gedirsən, roman yazırsan, gərək bu işləri ayıq başla edəsən. Amma bəziləri elə bilir ki, yazıçıdırsa, sərxoş olmalıdır. Elə deyil, gərək özünə hörmət qoyasan. Ona görə ən yaxın bildiyim, sözüm tutan adamlarla oturub-dururam. Düzdür, bəzən insanları tanımaq olmur, amma ədəbi mühiti yaxşı tanıyıram. Bilirsiniz ki, 10 il “Ulduz” jurnalının baş redaktoru işləmişəm, “Ədəbiyyat” qəzetində baş redaktor olmuşam.  O baxımdan yazıçı-şairlərin xarakterini, qabiliyyətini yaxşı bilirəm. İstər ustad dərslərində, istər gənclərlə görüşlərdə həmişə onlara demişəm ki, ilk növbədə həyat güzəranınızı yaxşılaşdırın. Həyatımda indiyə qədər elə gün olmayıb ki işləməyim. Hətta ən çətin dövrlər olan 90-cı illərdə belə üç yerdə çalışırdım. Ümumiyyətlə, həmişə özümə güvənən biri olmuşam. “Mən istedadlıyam, dövlət mənə hər şey etməlidir, kimsə əl tutmalıdır” deyə bir anlayış yoxdur, insan özünə inanmalıdır. Mən ədəbiyyatla yanaşı jurnalistikada olmuşam, köşələr yazmışam, yeni informasiya modeli yaradanlardan biri idim. O zaman Baltikyanı ölkələrlə əlaqələrimiz vardı. Biz “AzərTac” üslubunda yox, müasir tərzdə informasiyalar verirdik. O vaxt bir xəbərimi divardan asmışdılar ki, xəbər belə yazılır. Yəni çalışıram ki, yazdıqlarımda su az olsun, yığcam olsun. Sözümün canı odur ki, yaradıcılıq yox, ailə birinci olmalıdır. O zaman uşaqlar yaxşı örnək götürürlər, görürlər ki, valideynlər sədaqətlidir, onlar da məsuliyyətli olurlar. Vətən evdən başlayır, sonra məhəllədən, kənddən, yaş artdıqca diapozon artır, rayonu tanıyırsan, universiteti oxuyanda ölkəni, axırda dünyanı gəzirsən. Övladlarımız dünyamızın uğurlu gələcəyi deməkdir. - Elçin müəllim, neçə illərdir ki, ədəbiyyatda nəsillərin mübarizəsi gedir. Yeni yazarlar köhnələrə qarşı bir müharibə açdılar, bunun üzərindən tanındılar. Amma sonra ortaya yaxşı mətnlər qoya bilmədilər, yeni nəsil yazarlarında nə çatışmadı? - Onlarınkı “Pir qələbəsi” idi, məğlubiyyətəbənzər qələbə... Elə ki gündəmdən çıxdılar, daha xatırlanmırlar. Bu da bir proses idi. Cavanlara elə gəlir ki, başqalarını pisləməklə özlərini yaxşı kimi qələmə verirlər. Onların bir hissəsi gənclik yaşını da keçib. Mən həmişə islahatçı mövqedə dayanmağın tərəfdarıyam, istər bizdən yaşlı nəsilə qarşı, istər də yaşıdlarıma, hətta gənclərə... Gəncliyimdə məndə də qiyamçılıq olub. Amma insan dəyər yaradana kimi qiyamçı olur, yaradandan sonra mühafizəkar olur. Yəni mühafizəkarlıq yeniliyə qarşı getmək deyil, sadəcə, qazandığın dəyərləri qorumaq cəhdidir. Ona görə həmin cavanların qələm yoldaşlarına tolerant yanaşması çox vacibdir. Ancaq 60 yaşı keçmisən, yenə düzəlmirsənsə, deməli, həyat devizin və tərzin bu cürdür. Cavanların içərisində məni, dəbi, mühitimizi ümidləndirənlər də az deyil...  -  Amma bizim ədəbi mühitdə bir boşluğumuz da var - Qarabağ haqda yaxşı əsərlər yaranmır. Əvvəl torpaqlar işğalda idi, ah-vay edən əsərlər yazılırdı, indi azaddır, nə üçün bu mövzularda yaxşı əsərlər yazılmır? - Bəzi əsərlər zəifdir, amma deməzdim ki, hamısı ah-vay üstündə qurulub. Mən “Qaçaq və qocalar” pyesini incə yumor üzərində qurmuşam. “Şimallı gəlin” hekayəm ironiya üstündə qurulub. Bəzən kədərə də gülərək yanaşmaq lazımdır. Bilirsiniz ki, mənim yaradıcılığımın bir hissəsi Qarabağla bağlıdır. 30 il məğlub vəziyyətdə olan ölkənin yazıçıları idik, indi ədalətli qələbə qazanmışıq, faşizm, Njde kimi məxluqun, Zori Balayan kimi əclafların üzərində qələbə çalmışıq. Biz qələmə xəyanət edən Silva Kaputikyan, xəstə erməni ideologiyasına, Sərkisyan, Körəryan üzərində zəfər qazanmışıq, burada söhbət millət üzərində qalibiyyətdən getmir. Məncə, indən sonra Qarabağla bağlı daha uğurlu, pozitiv əsərlər yaranacaq. Biz dərdi sevməyə başlamışdıq, indi gözlənilməz qələbə qazandıq. Bunu da artıq dərk etməli, doğmalaşdırmalıyıq. Çünki möhtəşəm zəfər idi. Erməni mifini darmadağın edəcəyimizi, o sədləri aşa biləcəyimizi güman edə bilmirdik. Tək ədəbiyyatda deyil, iqtisadiyyatdan tutmuş heykəltəraşlığa, kinoya qədər Qarabağ mövzusunda yeni nümunələr yaranacaq. İnanıram ki, sosial-iqtisadi siyasətimiz də gələn il daha yaxşı olacaq. Çünki Prezident İlham Əliyev xalqımızı xoşbəxt görmək istəyir. Nəzərə alın ki, müharibədən çıxmışıq, bəli, əziyyət çəkəcəyik, çəkməliyik də... Çünki deyirdik ki, Qarabağ azad olsun, hər şeyə dözərik, indi sosial sədləri də zamanla aşa biləcəyik. - Elçin müəllim, zori balayanlar, njdelər, serjiklər üzərində qalib gəldiyimizi dediniz, bəs qarabağlı kimi ermənilərlə birgəyaşayışı təsəvvür edirsinizmi? - Təsəvvür edirəm. Mən erməni faşizminin ucbatından 30 il öz yurdumdan, baba ocağımdan aralı düşmüşəm. Amma onları bağışlayıram. Əgər Tanrı bağışlayırsa, mən də bağışlayıram. Amma onlar birgə yaşamağa hazır deyil, biz hazırıq. Çünki türkə nifrət edirlər. Biz uşaq yatmayanda deyirik ki, xoxan gəlib səni aparacaq, onlar uşağına deyir ki, türk gəlib səni aparacaq. Bax, bu cür xəstədirlər. Onların bəzən yazdıqlarını izləyirəm, saytlarına baxıram, təəccüblənirlər ki, normal azərbaycanlı ziyalısı ola bilər? Elə bilirlər vəhşiyik. Halbuki vəhşi özləridir. Torpaq Tanrıya məxsusdur, hər millətin isə yaşadığı bir areal var, ora təcavüz eləmək olmaz. Bu, həm bəşəriyyətin, həm də təbiətin qanunudur. Biz buradan heç yerə getməyəcəyik. Qarabağ erməniləri də məcburdurlar ki, qaynayıb-qarışsınlar, bizə inteqrasiya etməkdən başqa çıxış yolları yoxdur. Sadəcə, bu proses xeyli çəkəcək. Çünki bölgədə infrastruktruturdan əlavə mənəvi hazırlıq da olmalıdır. - Yeri gəlmişkən, “Avroviziya” uşaq yarışmasında erməni qızı Malena qalib oldu, bizim ifaçı Sona onu qucaqlayıb təbrik etdi, sonra Xankəndindən deputat Tural Gəncəliyevin köməkçisi də erməni dilində Malenaya təbrik paylaşdı. Bunu barış əli uzatmaq kimi qiymətləndirək, yoxsa bu cür addımlar hələ tezdir? - Sənətin milləti, dili yoxdur. İkisi də yarışda çıxış edirdi. Məncə, bizim Sona doğru edib. Dünya baxıb ki, azərbaycanlı qızı erməni qızını təbrik etdi, nifrət yoxdur. Biz nifrətlə yaşamırıq, ədalət hissi ilə yaşayırıq. Amma onlar nifrətlə yaşayır, mifik “artsax” yaradıblar və deyirlər ki, bizim torpağı işğal etmisiniz. Erməni dilində təbrik yazılması da düzgün yanaşmadır, əgər birgə yaşamaq istəyiriksə, Qarabağdakı ermənilər Azərbaycan vətəndaşı olacaqlarsa, onlar da bizə  inanmalıdırlar. - Elçin müəllim, son olaraq, bu il AYB sədrinin katibi təyin olundunuz,  yubiley ili kifayət qədər məhsuldar keçib, qarşıda yaradıcılıq planlarınız nədir? - Bu il beş kitabım çap olundu, 2 topluda isə məqalələrim yer aldı. Anar müəllim (AYB sədri - E.S.) haqda məqalələr toplusu; “Vida” romanı; “O gözəllər vardı ki...” hekayələr kitabı və mənim haqqımda yazılan “Eqom və mən” kitabları. Bu il avqustun sonlarında Şuşada Vaqif Poeziya Günləri keçirildi, mənim təşəbbüslümlə bir ənənə qoyuldu - Vaqif Poeziya Günləri ilə bağlı kitab çap edilsin. Buna ön söz yazdım, redaktoru oldum, Milli İrsi Mədəni və Tarixi Araşdırma Fondu kitabın çapına dəstək oldu. Sağ olsunlar. Dərbənd və Şuşa teatrında pyeslərim tamaşaya qoyulmalıydı, pandemiya səbəbindən ləngidi, “Vida” romanım əsasında film üçün ssenari hazırdır. Xaricdə də bir neçə hekayələrim, Avropa çapına  çıxarmağa hazırdır. Nəşr olunub və olunacaq. Hazırda paralel olaraq Birinci Şah Təhmasibin qızı Pərixan xanım haqda və “Komadakı mən” romanları üzərində işləyirəm. Bir Qarabağ qazisinin də kitabını çapa hazırlayırıq. Gələn ilin əvvəl nəsr üzrə qurultaya məruzəm nəzərdə tutulur. Eyni zamanda Əhməd bəy Ağaoğlu haqda roman üzərində hazırlıqlar aparıram. “İki divanə” adlı pyesim üzərində işləyirəm, bir neçə rejissorla danışmışam. Bir əsəri də tamaşaya qoymalıyam, amma yazı-pozudan vaxt tapmıram ki, məşğul olum. (Gülür  E.S.) -  Təşəkkürlər, Elçin müəllim, sizə yeni-yeni yaradıcılıq uğurları arzulayıram. - Mən də təşəkkür edirəm. Emil SALAMOĞLU“Yeni Müsavat”  
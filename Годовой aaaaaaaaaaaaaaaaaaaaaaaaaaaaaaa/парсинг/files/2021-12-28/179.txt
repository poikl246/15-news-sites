https://musavat.com/news/xudaferinde-bir-gun-orijinal-hemreylik-toreni_855822.html

Xudafərində bir gün - orijinal həmrəylik törəni

 Xudafərində bir gün - orijinal həmrəylik törəni           Səfərdə iştirak edən şəxslər təəssüratlarını bölüşdülər Dekabrın 25-də Azərbaycanda fəaliyyət göstərən 150-dən artıq qeyri-hökumət təşkilatının nümayəndəsi Cəbrayıl rayonuna səfər çərçivəsində işğaldan azad edilmiş Xudafərin körpüsünə getdi. Səfər Azərbaycan Respublikasının Qeyri-Hökumət Təşkilatlarına Dövlət Dəstəyi Agentliyi və Azərbaycan Respublikasının Dini Qurumlarla İş üzrə Dövlət Komitəsinin tabeliyində olan Mənəvi Dəyərlərin Təbliği Fondunun birgə təşkilatçılığı ilə həyata keçirilib. Səfər iştirakçıları əvvəlcə Xudafərin körpüsündə olub, daha sonra Cəbrayıl şəhərində “Dostluq” bulağı ilə tanış olublar. Xatırladaq ki, QHT nümayəndələrini Prezident Administrasiyasının məsul əməkdaşı, Qeyri-Hökumət Təşkilatlarına Dövlət Dəstəyi Agentliyinin Müşahidə Şurasının sədr müavini Vüsal Quliyev və agentliyin icraçı direktoru Aygün Əliyeva müşayiət ediblər. “Yeni Müsavat”ın əməkdaşı səfər iştirakçılarından bir neçəsinin təəssüratlarını öyrənib. Səfər iştirakçısı olan “Yeni Müsavat” qəzetinin redaktoru, “Vətəndaş Maarifləndirilməsi” İctimai Birliyinin icraçı direktoru Elşad Məmmədli qeyd etdi ki, Qeyri-Hökumət Təşkilatlarına Dövlət Dəstəyi Agentliyi və Dini Qurumlarla İş üzrə Dövlət Komitəsinin tabeliyində olan Mənəvi Dəyərlərin Təbliği Fondunun birgə təşkilatçılığı ilə baş tutan Xudafərin səfəri kifayət qədər mühüm əhəmiyyət kəsb edirdi: “Xudafərin körpüsü həmrəyliyin simvollarından biridir. Bu körpü nəinki Azərbaycan, ümumiyyətlə, dünya tarixində mühüm əhəmiyyət kəsb edir.   Səfərdə məqsəd ictimai birlik rəhbərlərinin Dünya Azərbaycanlılarının Həmrəyliyi Günü ərəfəsində Xudafərində həmrəylik, dostluq, birlik törəni düzənləmək, eyni zamanda Qarabağda hazırda aparılan abadlıq, quruculuq işləri ilə tanış olmaq idi. Xudafərin elə bir məkandır ki, insan orada qeyri-adi bir hisslər yaşayır. Tariximiz göz önünə gəlir. Burada nisgil də var, həsrət də, böyük sevinc də. Müzəffər Ordumuzun böyük şücaətlər göstərərək qısa müddətdə işğaldan azad etdiyi Xudafərində dalğalanan bayrağımıza baxdıqca yaşadığımız qürur və minnətdarlıq hissini izah etmək mümkün deyil. Eyni zamanda Xudafərin su anbarında aparılan quruculuq, abadlıq işləri ilə də tanış olduq.  Cəbrayılda “Dostluq bulağı”nda da olduq, buranın da tarixi, rəmzi, mədəni anlamı böyükdür. Habelə, mina təhlükəsi ilə bağlı vəziyyətin nə qədər ciddi olduğunu QHT rəhbərləri gördülər. Hər bir təşkilat dünyaya bununla bağlı məlumatlar yaymalı, təhlükənin aradan qaldırılması, minaların təmizlənməsi üçün müvafiq beynəlxalq qurumların dəstəyi tələb edilməlidir". Elşad Məmmədli bu cür səfərlərin çox faydalı olduğunu vurğuladı: “Təsəvvür edin, 150-dən çox QHT rəhbərinin hamısı aktiv fəaliyyətdə olan, müxtəlif beynəlxalq təşkilatlarla mütəmadi əlaqələr saxlayan, sosial şəbəkələrdə geniş təbliğat imkanları olan şəxslərdir. Onlar işğalçı Ermənistanın Azərbaycanın qədim yurd yerlərində törətdiyi vandallıqları görür, şəkillərini çəkir və məlumatlar toplayaraq həm daxili, həm də müəyyən bir xarici auditoriyaya göstərir, çatdırırlar”. Qan Donorları Assosiasiyası" İctimai Birliyinin sədri Fuad Əsgərov səfər təəssüratlarını bu cür qeyd etdi: “Öncə təşkilatçılara təşəkkür edirəm. Yeni yaradılan agentlik uğurlu addımlar və təşəbbüslərlə QHT-lərin fəaliyyətində böyük iz buraxır. Bu səfərin təəssüratları isə izaholunmazdır. Unikal memarlıq abidəsi olan Xudafərin körpüsünün hər daşında  Azərbaycan memarlıq məktəbinin üslubuna rast gəlinir. Tariximizə nəzər salsaq, Xudafərin körpüsü 1027-ci ildə Şəddadi hökmdarı Fəzl ibn Məhəmməd tərəfindən Rəvvadilərlə mübarizə aparmaq üçün inşa olunub. Ağa Məhəmməd şah Qacarın Azərbaycana yürüşü zamanı bir hissəsi uçurulsa da, sonradan bərpa edilib. Təbii qayalar üzərində inşa edilən körpünün bir hissəsi dövrümüzə qədər gəlib çatıb. Hazırda Xudafərin körpüsü mənfur düşmənimiz tərəfindən dağıdılsa da, hələdə öz əzəmətini qoruyub saxlamağı bacarıb.  Tarixən Azərbaycanın şimalı ilə cənubunu birləşdirən, Cəbrayıl rayonu ərazisində yerləşən Xudafərin körpüsü ölkəmizin qədim abidələrindən biridir. Diqqətimi çəkən məqamlardan biri də cənubda yaşayan soydaşlarımızın bizim səfəri mobil telefonlara çəkərək həsrətlə  bizə əl uzatmaları oldu".  Beynəlxalq İnsan Hüquqları Cəmiyyətinin Azərbaycan Milli bölməsinin sədri Səadət Bənəniyarlı isə bildirdi ki, işğaldan azad olunduqdan sonra ilk dəfə idi ki, Xudafərin körpüsünü ziyarət edib: “Amma ora gedən yoldan artıq neçənci dəfə idi ki, keçirdim. Qeyd edim ki, ərazilərdə çox böyük kommunikasiya işləri aparılır. Lakin 30 il ərzində ermənilərin törətdiyi dağıntıları görəndə yenə də dəhşətə gəlirdik. Təsəvvür edin, bütün evlər darmadağın edilib, bir ev belə salamat deyil. Qəsdən dağıntıları bu cür törədiblər ki, insan orada məskən sala bilməsin. Buna baxmayaraq, işğaldan azad olunmuş ərazilərdə insanların yaşaması, məskunlaşması üçün çox böyük işlər aparılır və bunu öz gözlərimizlə gördük, bununla qürur duyduq. Torpaqlarımızı işğaldan azad etmiş şəhidlərimizin, qazilərimizin qanı yerdə qalmır. Bu gün orada işləyən oğullarımız, vətəndaşlarımız quruculuq işləri ilə prosesi davam etdirirlər. Xudafərin körpüsündə ayrı hisslər keçirdim. Arazın  o biri tayını görəndə “Azərbaycan” şeiri yadıma düşdü. Azərbaycanı o taylı-bu taylı görüb çox qürurlandım. Bu gün xalqımızın qarşısında çox böyük işlər var. İnanıram ki, həmin işlərin hamısını sona qədər yerinə yetirəcəyik. Orada olarkən Sərhəd Qoşunlarımızın üzvlərini gördük. Onlar sərhədlərimizi böyük şərəflə qoruyurlar. Həmçinin ərazidə yeni su elektrik stansiyası tikilir. Bununla da yenə də Azərbaycanın uzaqgörən siyasətinin şahidi olduq. Hesab edirəm ki, Xudafərin körpüsündə olmaq mənə qismət olan çox gözəl nemət idi. Buna görə Ali Baş Komandanımıza,  qazilərimizə minnətdaram, şəhidlərimizin qarşısında baş əyirəm. Çox sağ olsunlar ki, bizə bu hissləri yaşatdılar. Biz bu gün qürur hissi ilə o torpaqları ziyarətə gedirik". Xalidə GƏRAY,“Yeni Müsavat”  
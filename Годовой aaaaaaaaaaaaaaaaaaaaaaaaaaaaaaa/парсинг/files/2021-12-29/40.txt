https://musavat.com/news/her-xestelik-her-yaralanma-elillik-teyinati-ucun-esas-yaratmir-ehtiyatda-olan-polkovnik-ekspert-hekim_856211.html

“Hər xəstəlik, hər yaralanma əlillik təyinatı üçün əsas yaratmır” - Ehtiyatda olan polkovnik, ekspert-həkim

 “Hər xəstəlik, hər yaralanma əlillik təyinatı üçün əsas yaratmır” - Ehtiyatda olan polkovnik, ekspert-həkim           Son vaxtlar əlillik dərəcəsi almaq üçün Əmək və Əhalinin Sosial Müdafiəsi Nazirliyinə müraciət edib, imtina cavabı alan şəxslərin nazirliyə yönəlik narazılıqları yayılır. Belə şəxslərin demək olar ki, hamısı nazirliyi haqsızlıqda suçlamağa çalışır. Bu şəraitdə müraciət edən insanların sağlamlıq vəziyyətini qiymətləndirən şəxslərin hansı prinsiplərlə çalışdıqları, narazılıqları necə qarşıladıqları maraq doğurur. Musavat.com-un əlilliyin qiymətləndirilməsi prosesi ilə bağlı suallarını ƏƏSMN-in tabeliyindəki Dövlət Tibbi Sosial Ekspertiza və Reabilitasiya Agentliyinin cərrahi xəstəliklər üzrə Tibbi-Sosial Ekspert komissiyasının sədri, ehtiyatda olan polkovnik Elşad Quliyev cavablandırıb. Qısa məlumat:  Quliyev Elşad İmran oğlu. 1971-ci ildə Sumqayıt şəhərində anadan olub. 1995-ci ildə Tibb Universitetinin müalicə-profilaktika fakültəsini bitirib. Özü bildirir ki, tələbə olduğu vaxtlarda Qarabağda gərgin döyüşlər gedirdi. 1992-1993-cü illərdə E.Quliyev qardaşı Faiq Quliyevlə birgə cəhbə bölgəsinə gedib. Orda həm döyüşçü,  həm də ki, tibb qardaşı kimi çalışıb. Müharibə bitdikdən sonra Sumqayıt şəhər 1 saylı şəhər xəstəxanasında işləyib. 1996-ci ildən isə Naxçıvan Muxtar Respublikasında hərbi həkim kimi fəaliyyətə başlayıb. 17 il orda işlərək Naxçıvan Qarnizon Hospitalının tibb xidməti rəisi vəzifəsinə kimi yüksəlib. 2012-ci ildə Müdafiə Nazirliyində şöbə müdiri, 2014-cü ildə  Nazirliyin Silahlı Qüvvələrin Baş Klinik Hospitalının tibb xidmət rəisi, 2016-ci ildə isə yenidən nazirlikdə şöbə müdiri vəzifəsində işləyib. 2020-ci ilin noyabr ayında ordu sıralarından polkovnik kimi təxris  olunub. Bu ilin noyabr ayından isə Əmək və Əhalinin Sosial Müdafiəsi Nazirliyinin tabeliyindəki Dövlət Tibbi Sosial Ekspertiza və Reabilitasiya Agentliyinin cərrahi xəstəliklər üzrə Tibbi-Sosial Ekspert komissiyasının sədri vəzifəsində işləyir. - Qeyd etdiniz ki, nə az nə çox - 17 il Naxçıvan Muxtar Respublikasında hərbi həkim kimi fəaliyyət göstərmisiz. Hətta Naxçıvan Qarnizon Hospitalının tibb xidməti rəisi vəzifəsinə kimi yüksəlmisiz. Yəqin ki, həmin müddət ərzində bir çox müharibə iştirakçılarının,əsgərlərin həyatını xilas etmisiz. O dövrdən yadınızda nələr qalıb? -Mən Qarnizonda cərrah-travmatoloq idim. İşim çox çətin idi. Mən işə başlayanda minaya düşənlər, erməni terroru zamanı yaralananlar az deyildi. Gecə-gündüz işləyirdik. O qədər əməliyyat edirdim ki, əllərimdə döyənək, yaralar əmələ gəlmişdi. Bəzən həftələrlə yuxusuz qalırdım, yaralıların həyatını xilas edim deyə. Bir fikir bildirim ki, hər bir insan özü öyrənməlidir və peşəsinə ədalətli yanaşmalıdır. Mən həmişə bu prinsiplə işimi qurmuşam. -Ömrünüzün çox hissəsini hərbi həkim kimi səngərdə keçirmisiz. Yəqin ki, mükafatlarınız da çoxdur. -Bəli, çoxdur. Fəaliyyət dövrümdə həm Prezident, Ali Baş Komandan cənab İlham Əliyev tərəfindən, həm də Müdafiə Nazirliyi tərəfindən müxtəlif illərdə bir sıra medallarla – “Hərbi xidmətlərə görə”, “Hərbi xidmətdə fərqlənməyə görə”, ”Qüsursuz xidmətlərə görə”, Azərbaycan Ordusunun yaranması münasibəti ilə yubiley medalları ilə təltif olunmuşam. -Hazırda Əmək və Əhalinin Sosial Müdafiəsi Nazirliyinin tabeliyindəki Dövlət Tibbi-Sosial Ekspertiza və Reabilitasiya Agentliyinin həkim-eksperti kimi çalışırsınız. Vətən müharibəsi iştirakçılarının, eləcə də 90-cı illərin Qarabağ döyüşlərində iştirak etmiş və əlillik müddəti bitən qazilərin əlilliyinin qiymətləndirməsini aparırsınız. Bu barədə nə deyə bilərsiz? İşiniz çətindirmi? -Kənardan necə görünür, deyə bilmərəm, amma bu iş çox məsuliyyətlidir. Dövlət Tibb Sosial Ekspertiza və Reabilitasiya Agentliyində işləmək və əlilliyinin qiymətləndirilməsi prosesində yaxından iştirak etmək insanın məsuliyyətini ikiqat artırır. Burada peşəkarlıq, obyektivlik, dürüstlük, ədalətlillik, bir də məsuliyyət bizim işimizdə vəhdət təşkil edir. Bunlardan biri olmasa, artıq səhv yarana bilər. Çünki əlilliyin qiymətləndirilməsi çox dəqiqliklə aparılır. Bir səhvə belə yol verilməsi qəbul oluna bilməz. Və yol da verilmir... -Yəqin ki,əlilliyin qiymətləndirilməsi zamanı narazı qalanlar olur.Bəs onda nə edirsiz? - Əsas odur ki, burada düzgün qiymətləndirmə, düzgün yanaşma qurulub. Ona görə də ürəyim, vicdanım rahatdı. Əgər bilsəm ki, indiyədək kiminsə hüququnu pozmuşam, narahat olardım, bunu özümə bağışlaya bilməzdim...Bəzən belə düşünrlər ki, şəxs yaralanıbsa və ya ağır xəstələnibsə, mütləq əlillik dərəcəsi verilməldir. Amma belə deyil: hər xəstəlik, hər yaralanma əlillik üçün əsas yaratmır. Hamı bilməlidi ki, əlillik qanunvericiliklə tənzimlənir və heç bir Azərbaycan vətəndaşı bu qanunu poza bilməz. Mən bəzən  əlillik səviyyəsində olan insanların videosunu çəkirəm aktlaşdırmaq üçün. Yanıma əlilliyi olmayan, ancaq əlillik almaq istəyən vətəndaş gələndə onu göstərib müqayisə edirəm. Reallıq nədisə, obyektiv yanaşma nəyi tələb edirsə, nəticə də o cür olmalıdır. Musavat.com  
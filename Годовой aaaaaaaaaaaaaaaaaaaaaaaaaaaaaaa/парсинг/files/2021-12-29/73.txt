https://musavat.com/news/media-haqqinda-qanun-iii-oxunusda-musteqil-media-ekspertlerinin-teklifleri-nezere-alinacaqmi_856204.html

Media haqqında qanun III oxunuşda: Müstəqil media ekspertlərinin təklifləri nəzərə alınacaqmı?


 Media haqqında qanun III oxunuşda: Müstəqil media ekspertlərinin təklifləri nəzərə alınacaqmı?             Milli Məclisin dekabrın 30-da keçiriləcək iclasında "Media haqqında" qanun layihəsi III oxunuşda parlamentin müzakirəsinə çıxarılacaq. Bəs görəsən, müstəqil media ekspertlərinin və hüquqşünasların təklifləri nəzərə alınıbmı?Mövzu ilə bağlı Musavat.com-a danışan professor, media eksperti Qulu Məhərrəmli bildirdi ki, təkliflərin nəzərə alınacağına ümid edir: “Milli Məclisin komitə sədrləri Əli Hüseynli və Zahid Orucun iştirakı ilə Media İnkişaf Agentliyində qanun layihəsi ilə bağlı müəyyən iradlar, təkliflər bildirən şəxslərin görüşü olub. Mən hesab edirəm ki, çox səmərəli və gərəkli müzakirə olub. Təəssüf ki, mən bu müzakirədə iştirak etmədim. Amma həmin görüşdə belə bir yekdil qərara gəlinib ki, biz qanun layihəsində nələr çatmırsa, nələr təklif eləmək olarsa, hansı ziddiyyətli məqamlar varsa onları maddə- maddə yazaq və təqdim edək.Sonra biz- ayrıca media cameəsini təmsil edən şəxslər toplaşdıq, qanun layihəsi üzərində konkret maddələr üzrə təkliflər hazırladıq. Mehman Əliyev, Arif Əliyev, Osman Gündüz, Elçin Şıxlı, media hüququ üzrə mütəxəssislər Ələsgər Məmmədli və Xalid Ağəliyev birlikdə müzakirə etdik. Təkliflərimiz təqdim edildi. Mən bu cür müzakirənin tərəfdarıyam. O layihə ictimaiyyətə təqdim olunan gün mən irad bildirmişdim ki, layihə müzakirə olunduqdan sonra hazır vəziyyətdə səsverməyə çıxarılmalıdır. Gec də olsa nəzərə aldılar, indi isə təkliflərin nəzərə alınacağına da ümid edirik”.  Media eksperti vurğuladı ki, bu qanunu digərlərindən fərqləndirən birbaşa cəmiyyətdə gedən proseslərə aid olmasıdır: “Qanun layihəsi iki oxunuşdan keçib, çox sürətlə bunu oxuyublar. Amma nə parlamentdə, nə də ayrı-ayrı millət vəkilləri bununla bağlı ciddi bir fundamental fikir səsləndirməyiblər, çünki çoxu layihəni oxumayıb. Buna sıradan bir qanun layihəsi kimi baxırlar. Amma biz hesab edirik ki, belə olmamalıdır. Bu qanun layihəsi cəmiyyətə aid olan bir məsələdir, ona görə də bunun üzərində ciddi iş getməlidir. Biz bu təklifləri verməklə, normal bir qanun olmasına çalışırıq ki, mətbuat, ifadə azadlığına zərər gəlməsin. Qanun qəbul olunandan sonra beynəlxalq miqyasda onunla bağlı gərəksiz diskussiyalar olmasın. İndiyədək üç qanun layihəsinin müzakirəsində iştirak eləmişəm və bu sahədə təcrübəmiz var”. Q.Məhərrəmlinin sözlərinə görə, media qanunvericiliyinin əsaslarına bələd olmadan, media fəlsəfəsini bilmədən belə qanun layihələrini ortalığa çıxartmaq olmaz: “Biz də çalışırıq ki, normal bir qanun layihəsi olsun. Sözümüzü dedik, nəzərə alınarsa, hesab edirəm ki, çox normal olar. Burada problem odur ki, yeni tendensiyalar var, yeni trendlər yaranır. Texnologiya ciddi şəkildə prosesə müdaxilə edir. Yeniliklər bir çox naqisliklər də gətirib. İndi bu qanun layihəsini yazan müəlliflər hesab edirlər ki, o naqislikləri qanunla aradan qaldırmaq mümkündür. Halbuki elə şeylər var ki, onları sadəcə olaraq müəyyən mexanizmlərlə də tənzimləmək mümkündür. Dünya təcrübəsi də bunu göstərir. Biz buna nail olmaq istəyirik”.  Media hüququ üzrə ekspert Ələsgər Məmmədli də vurğuladı ki, artıq təkliflər rəsmi qaydada təqdim edilib: “Mən təklifləri rəsmi qaydada təqdim etmişəm. Ancaq onun layihəyə daxil edilib-edilməyəcəyi, müzakirəyə çıxarılıb-çıxarılmayacağı ilə bağlı heç bir məlumatım yoxdur. Təkliflər həm parlamentə, həm komitəyə, həm də Media İnkişaf Agentliyinə təqdim edilib. 40 maddə üzrə təkliflər vermişik, çox genişdir. Media fəaliyyətinə lüzumsuz müdaxilənin olmadığı, jurnalistlərin qeydiyyatını nəzərdə tutmayan, eyni zamanda teleradio sahəsinin tənzimlənməsini nəzərdə tutan bir düzəlişlər üzrə təkliflər təqdim etmişik”. Nərgiz LİFTİYEVA“Yeni Müsavat”  
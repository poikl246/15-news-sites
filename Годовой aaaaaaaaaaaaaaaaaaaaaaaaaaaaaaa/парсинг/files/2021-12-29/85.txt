https://musavat.com/news/azerbaycan-indiyedek-80-a-yaxin-olkeye-yardim-gosterib_856168.html

Azərbaycan indiyədək 80-a yaxın ölkəyə yardım göstərib

 Azərbaycan indiyədək 80-a yaxın ölkəyə yardım göstərib           2021-ci il ərzində Azərbaycan Respublikası beynəlxalq səviyyədə humanitar yardım və inkişafa dəstək fəaliyyətini davam etdirib. Musavat.com Trend-ə istinadən bildirir ki, bu barədə Xarici İşlər Nazirliyinin 2021-ci ilin yekunlarına dair mətbuat buraxılışında deyilir. Qeyd edilib ki, yalnız Azərbaycan Respublikasının Beynəlxalq İnkişafa Yardım Agentliyi - AİDA-nın (Azərbaycan Respublikasının Xarici İşlər Nazirliyi tərkibində fəaliyyət göstərilir) əlaqələndirməsi ilə 2021-ci ildə İndoneziya, Xorvatiya, Sent Vinsent və Qrenadinə humanitar yardım, eləcə də Türk Dövlətləri Təşkilatı xətti ilə isə Burkina Fasoya COVID-19 əleyhinə peyvənd göndərilmişdir. Ümumilikdə isə ölkəmiz indiyədək dünyanın 80-a yaxın ölkəsinə və üç beynəlxalq təşkilata yardım göstərmişdir. Bundan əlavə, AİDA-nın qoşulduğu İslam İnkişaf Bankının Afrika ölkələrində "Qarşısı alınabilən görmə qabiliyyətinin itirilməsi ilə mübarizə" (AFAB) layihəsi çərçivəsində 2021-ci ildə Qvineya, Kotdevuar və Nigerdə humanitar aksiyalar keçirilib. "Eyni zamanda, Qoşulmama Hərəkatı və İslam Əməkdaşlığı Təşkilatına üzv dövlətlərinin vətəndaşları üçün təsis edilmiş qrant proqramları sayəsində 2021-ci ildə 37 ölkədən 40 tələbə Azərbaycan universitetlərində ali təhsil almaq şansı əldə edib. AİDA-nın ADA Universiteti ilə birgə təşkil etdiyi "Əcnəbi diplomatlar üçün xarici siyasət proqramı" çərçivəsində 15 xarici diplomat üçün təlim təşkil olunub", - məlumatda deyilir.  
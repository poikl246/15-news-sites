https://musavat.com/news/araikn-varisi-olmayacaq-qarabagdaki-dovletcik-oyunu-sona-yaxinlasir_856148.html

Araikn “varisi” olmayacaq!.. - Qarabağdakı “dövlətcik” oyunu sona yaxınlaşır

 Araikn “varisi” olmayacaq!.. - Qarabağdakı “dövlətcik” oyunu sona yaxınlaşır           Qarabağ anklavındakı separatçı quldur rejimi ətrafında çənbər daralır. Bunu hər şeydən öncə orada Rusiya sülhməramlıları sayəsində müvəqqəti öz mövcudluğunu saxlayan oyuncaq qurumun təmsilçilərinin artan təlaşlı açıqlamalarından görmək olar.  “Dağlıq Qarabağın statusu ilə bağlı Stepanakertin (Xankəndi – Z.S.) mövqeyi dəqiq və dəyişməzdir - müstəqillik yolundan heç bir sapma olmayacaq”. Belə bir sərsəmləməni dünən mifik “artsax”ın mifik və komik “prezidenti” Araik Arutunyan “Artsax ehtiyat zabitləri ittifaqı” adlı qondarma və qanunsuz ictimai təşkilatın nümayəndələri ilə görüşdə səsləndirib. Arzularını yenə reallıq kimi qələmə verməyə çalışan, qəflət yuxusunda olan Araik eyforiya içində ardınca iddia edib ki, Azərbaycanın “təcavüzü” nəticəsində ciddi itkilərə məruz qalmasına rəğmən, “artsaxda dövlətçilik quruculuğu” istiqamətində işlər davam edir. “Əminəm ki, dünya nə vaxtsa bizimlə hesablaşacaq və uzun onilliklər ərzində apardığmız mübarizə nəticəsini verəcək”. Bu sözləri də hüquq-mühafizə orqanlarımızın beynəlxalq axtarışa verdiyi separatçıbaşı ifraz edib. Beləcə, separatçı ünsürlər bərk narahatdırlar və son günlər yaman “müstəqillik”, “artsax” deyib çərənləyir, susmurlar. Yaxşı deyiblər, “kimdə nə çatmırsa, ondan daha çox danışır”. Yəni ki, “biz də varıq, bizi də adam yerinə qoyun...” Sanki bu erməni separatçı çaqqallardan mövqe soruşan, onları it yerinə qoyan, saya salan var. Bir ildən çoxdur rus hərbçilərinin qucağında mürgü vururlar. Daha xəbərləri yoxdur ki, dünyanın onlarla hesablaşmasına bioloji ömürləri çatmayacaq. Dünya erməni separatizmi ilə hesablaşsaydı, elə 30 ildə hesablaşardı...  Beynəlxalq birlik onlarla “hesablaşana” kimi separatçılar Azərbaycanla hesablaşmalı olacaqlar. Bir şey qalmayıb. Azərbaycanlı müstəntiqlər araikləri, bütün digər quldur separatçı tör-töküntüləri səbirsizliklə Bakıda gözləyirlər. Heç bir yeni seçki tamaşası-filan da daha olmayacaq. Ağılları Cıdır düzündə “Yallı” getdikləri, Şuşada qondarma “andiçmə” mərasimi keçirdikləri əyyamlara gedib deyəsən. “Artsax prezidentinin dəyişdirilməsinə yönəlik hərəkətlər yolverilməzdir. Çünki bundan sonra bizim yeni prezident seçkisi keçirmək imkanımızın olacağına heç kim zəmanət verə bilməz”. Bunu da Ermənistan parlamentindəki müxalif fraksiyasının deputatı, qondarma “dqr prezidenti“nin keçmiş “müşaviri” Tiqran Abramyan söyləyib. Demək, özləri də artıq şəkk-şübhə eləmir və hiss edirlər ki, son uzaqda deyil, Araik həqiqətən axırıncı separatçıbaşıdır. Bir də harada “seçki” keçirəcəksiz? Bir 20-25 minlik erməninin toplaşdığı Xankəndiniz qalıb də. Şəhərin isə prezidenti olmur. Hətta İstanbul, Moskva kimi əhalisi 15 milyon olsa belə. Şəhərin uzağı meri, bələdiyyə başqanı olar. O da əgər Azərbaycan icazə versə və əlbəttə ki, bizim qanunvericiliyiniz və Xankəndinin azərbaycanlı seçicilərinin də qatıldığı seçkilər əsasında! Bununla da torpaqlarımızda on illərdir əsəblərimizlə oynayan “dövlətcik” oyunu öz məntiqi sonluğuna çatacaq. Həm də “miatsum” xəstələri üçün böyük rüsvayçılıqla. Xülasə, Araik Arutunyanın “varisi” gözlənilmir, olmayacaq! O, axırıncı qondarma “prezident”dir. Cinayətkarlar, Azərbaycan xalqı və dövlətinə meydan oxuyanlar haqq elədikləri məkanlara - həbsxanalara, onların girov kimi saxladıqları bədbəxt erməni əhali isə vətəndaşı olduqları dövlətimizə qovuşacaqlar... Zahid SƏFƏROĞLU  
https://musavat.com/news/azerbaycanin-sosial-iqtisadi-sahede-inqilabi-ili_856576.html

Azərbaycanın sosial-iqtisadi sahədə “inqilabi ili”...

 Azərbaycanın sosial-iqtisadi sahədə “inqilabi ili”...           2022-ci ildə hökumətin əsas vəzifəsi nə olacaq? 2021-ci ilin son gününü yaşayırıq. Bütün dünyada olduğu kimi, Azərbaycanda da həm ailələr, həm biznes, həm də dövlət qurumları ilin yekunlarını dəyərləndirir. Ən əsas hesabatı isə hökumətlər verir: ili hansı iqtisadi göstəricilərlə başa vururlar, yeni ildən nə kimi gözləntilər var... Azərbaycan üçün 2021-ci il postmüharibə, qismən də postpandemiya dövrü kimi yadda qalır. 2020-ci ildə 30 ilə yaxın işğal altında olan torpaqlarının əksər hissəsini azad edən Azərbaycan indi həmin ərazilərin bərpası kimi çoxmilyardlıq bir prosesin içindədir. Ölkə yaxın onillikdə bərpa prosesinə on milyardlarla dollar vəsait xərcləməlidir. Bu vəsaitlərin böyük hissəsini dövlət öz büdcəsindən ödəməlidir: beynəlxalq təşkilatların və xarici ölkələrin prosesdə iştirak niyyətində olduqları görünmür. Halbuki erməni vəhşiləri tərəfindən barbarcasına dağıdılmış, viran olunmuş ərazilərin bərpasında onların da töhfəsinin olması gözlənilirdi. Prezident İlham Əliyevin də qeyd etdiyi kimi, ermənilərin azad olunan ərazilərdə basdırdıqları minaların təmizlənməsinə milyardlarla dollar vəsait, böyük texnika və canlı qüvvə tələb olunur. Bir çox xarici dövlətlər, Avropa Birliyi və digər qurumlar isə bu ehtiyacları görməzdən gələrək işğalçı Ermənistana böyük həcmli yardımlar ayırırlar. 2021-ci il bu baxımdan, Azərbaycan üçün həm də beynəlxalq güclərin ikili yanaşmasını öz üzərində təkrarən hiss etməsi ilə yadda qalır. İlin iqtisadi yekunlarına gəlincə, 2021-ci ili Azərbaycan həm hökumətin, həm də beynəlxalq təşkilatların gözləntilərinin üstündə olan iqtisadi artım səviyyəsi ilə başa vurmaqdadır. Dövlət Statistika Komitəsinin məlumatına əsasən, bu ilin 11 ayında Azərbaycanda 2021-ci ilin yanvar-noyabr aylarında ölkədə 80688,2 milyon manatlıq və ya əvvəlki ilin eyni dövrü ilə müqayisədə 5,3 faiz çox ümumi daxili məhsul istehsal olunub. Dövlət Statistika Komitəsinin məlumatına görə, bu dövrdə iqtisadiyyatın neft-qaz sektorunda əlavə dəyər 2,7 faiz, qeyri neft-qaz sektorunda isə 6,4 faiz artıb.  ÜDM istehsalının 41,6 faizi sənaye, 10,1 faizi ticarət; nəqliyyat vasitələrinin təmiri, 7,0 faizi nəqliyyat və anbar təsərrüfatı, 6,4 faizi kənd təsərrüfatı, meşə təsərrüfatı və balıqçılıq, 4,9 faizi tikinti, 1,8 faizi informasiya və rabitə, 1,2 faizi turistlərin yerləşdirilməsi və ictimai iaşə sahələrinin, 18,2 faizi digər sahələrin payına düşüb, məhsula və idxala xalis vergilər ÜDM-in 8,8 faizini təşkil edib. Əhalinin hər nəfərinə düşən ÜDM 8055,3 manata bərabər olub. Xatırladaq ki, Azərbaycan hökuməti 2021-ci il üçün ölkədə 3,4 faizlik iqtisadi artım proqnozlaşdırırdı. Beynəlxalq maliyyə qurumları isə bundan daha az artım gözləyirdilər. Bu il qeyri-neft sənayesində 20 faizdən çox artım qeydə alınıb. Qeyri-neft ixracı 44 faiz artıb və ilin sonuna qədər qeyri-neft ixracının 2,6 milyard ABŞ dolları təşkil edəcəyi gözlənilir. Xatırladaq ki, Azərbaycanın yeni müstəqillik tarixində qeyri-neft ixracı heç vaxt 1,9 milyard ABŞ dollarından yuxarı olmayıb. Azərbaycan Mərkəzi Bankının məlumatına əsasən, bu ilin yanvar-noyabr aylarında Azərbaycanın strateji valyuta ehtiyatları 2,2 milyard ABŞ dolları və yaxud 4,4 faiz artaraq 53 milyard dolları keçib. O cümlədən 11 ay ərzində AMB-nin valyuta ehtiyatları 10,2 faiz artaraq 7 milyard dolları üstələyib: “Cari meyillərin davam etməsi halında 2022-ci ildə də tədiyə balansında əhəmiyyətli profisit gözlənilir”. Qeyd edək ki, bütün dünyada olduğu kimi, ötən ildən etibarən Azərbaycanda da istehlak bazarında ciddi bahalaşma müşahidə olunmaqdadır. Qiyməti dövlət tərəfindən tənzimlənən bəzi məhsul və xidmətlərin tariflərindəki artımlarla birlikdə inflyasiya əhalinin gəlirlərinin daha çox hissəsini “yeməkdədir”. Belə bir şəraitdə dövlət aztəminatlı əhali qruplarının sosial müdafiəsini gücləndirilməsi istiqamətində mühüm addımlar atıb. Prezidenti İlham Əliyevin “Əhalinin sosial rifahının qorunması sahəsində əlavə tədbirlər haqqında” 2021-ci il 16 oktyabr tarixli sərəncamına əsasən yeni ildən tətbiq ediləcək sosial paket üçün illik əlavə 1,5 milyard manat vəsait nəzərdə tutulub. İslahatlar 2,1 milyondan çox şəxsi əhatə edəcək.  Prezidentin dekabrın 17-dən bəri imzaladığı sərəncamlarla minimum əmək haqqının məbləği 250 manatdan 300 manata qaldırılıb. Beləliklə, minimum əmək haqqı 2022-ci il üçün nəzərdə tutulan yaşayış minimumunu (210 manat) 43 faiz üstələyəcək. Minimum əməkhaqqı artımı üçün illik əlavə maliyyə xərci 460 milyon manat təşkil edir. Minimum əmək haqqının artımı vahid tarif cədvəlinin (VTC) bütün pillələri üzrə orta hesabla 20 faiz artıma imkan verəcək. Prezident İlham Əliyevin 2021-ci il dekabrın 17-də imzaladığı iki sərəncam təhsil işçilərinin əmək haqlarında artımı nəzərdə tutur. Sərəncamlarla 2022-ci il yanvarın 1-dən dövlət ümumi təhsil müəssisələrində çalışan, bilik və bacarıqlarının diaqnostik qiymətləndirilməsi aparılan müəllimlərin maaşları orta hesabla 20 faiz, gənclərin çağırışaqədərki hazırlığı rəhbərlərinin maaşları orta hesabla 40 faiz, dövlət peşə təhsili müəssisələrində çalışan, bilik və bacarıqlarının diaqnostik qiymətləndirilməsi aparılmış müəllimlərin, idarəetmə və təlim fəaliyyəti ilə məşğul olan işçilərin maaşları orta hesabla 20 faiz, gənclərin çağırışaqədərki hazırlığı rəhbərlərinin maaşları orta hesabla 40 faiz, fiziki tərbiyə rəhbərlərinin maaşları orta hesabla 30 faz artırılır. 165 min təhsil işçisinə şamil olunacaq artımlar üçün dövlət büdcəsində 273 milyon manat illik əlavə vəsait nəzərdə tutulub. Bundan əlavə, ölkə başçısının sərəncamı ilə dövlət büdcəsindən maliyyələşən bir sıra təşkilatlarda çalışan 4 min işçinin maaşı orta hesabla 20 faiz artırılır. Bu məqsədlə dövlət büdcəsindən 9 milyon manat illik əlavə vəsait nəzərdə tutulub. Prezident İlham Əliyevin 2021-ci il dekabrın 20-də imzaladığı yeni sərəncam və fərmanlarla müavinət və təqaüdlərin artırılması isə 732 min şəxsi, o cümlədən 132 min doktorant və tələbəni  əhatə edərək onların müavinət və təqaüdlərinin 2022-ci ilin əvvəlindən artırılmasını təmin edir. Bu müavinət və təqaüd artımları üçün illik əlavə 200 milyon manat ayrılıb. 2022-ci ilin 1 yanvarından yaşa görə müavinət 130 manatdan 180 manata, ailə başçısını itirməyə görə müavinət (hər ailə üzvü üçün) 80 manatdan 100 manata, müddətli hərbi xidmətdə olan hərbçilərin uşaqlarına müavinət 100 manatdan 120 manata, valideynlərini itirmiş və valideyn himayəsindən məhrum olmuş uşaqların qəyyumlarına (himayəçilərinə) müavinət 100 manatdan 120 manata, beşdən çox uşağı olan qadınlara (hər uşağa görə) aylıq müavinət 55 manatdan 70 manata, bir yaşınadək uşağı olan aztəminatlı (ünvanlı dövlət sosial yardımı təyin edilmiş) ailələrə hər uşağa görə müavinət 55 manatdan 70 manata, övladlığa götürülən uşağa, o cümlədən sağlamlıq imkanları məhdud uşağa görə müavinət hər uşağa görə 160 manatdan 200 manata, sağlamlıq imkanları məhdud hər uşağa görə isə 480 manatdan 600 manata, uşağın anadan olmasına görə birdəfəlik müavinət 200 manatdan 300 manata, dəfn üçün müavinətin məbləği isə 300 manatdan 350 manata çatdırılıb. Prezidentin daha sonra imzaladığı fərmanla Müdafiə Nazirliyi, Dövlət Sərhəd Xidməti, Daxili İşlər Nazirliyi, Dövlət Təhlükəsizlik Xidməti və sair qurumlarda çalışan şəxslərin də əmək haqqı orta hesabla 20 faiz artırılıb.  Prezidentin digər fərmanına əsasən 1997-ci il avqustun 2-dək olan xidmət dövründə ölkəmizin ərazi bütövlüyü, müstəqilliyi və konstitusiya quruluşunun müdafiəsi ilə əlaqədar, hərbi xidmət vəzifələrini yerinə yetirərkən və ya hərbi xidmət dövründə xəsarət alması və ya xəstələnməsi nəticəsində əlilliyi müəyyən edilmiş hərbi qulluqçular və daxili işlər orqanları əməkdaşları, vəfat etmiş şəxslərin ailə üzvləri Əmək və Əhalinin Sosial Müdafiəsi Nazirliyi tərəfindən birdəfəlik ödəmə ilə təmin olunacaq. Bu zaman 1-ci qrup əlillərə 8800 manat, ikinci qrupa 6600 manat, üçüncü qrupa 4400 manat ödəniləcək. Nazirlər Kabineti 2 ay müddətində ödənişə başlanması üçün zəruri qaydaları hazırlayacaq. Fərmana əsasən, sığorta ödənişinin verilməsinə dair barəsində qanuni qüvvəyə minmiş məhkəmə aktı olan hərbi qulluqçular və daxili işlər orqanları əməkdaşlarına ödənişlər də Əmək və Əhalinin Sosial Müdafiəsi Nazirliyi tərəfindən həyata keçiriləcəkdir. Fərmanla birdəfəlik ödəmələrin verilməsi üçün 2021-ci ilin dövlət büdcəsindən ilkin olaraq 50 milyon manat vəsait ayrılıb. Birdəflik ödəmə 17-20 min şəxsi əhatə edəcək. Bundan əvvəl Prezident İlham Əliyevin müvafiq fərmanları ilə 2019-2020-ci illərdə Əmək və Əhalinin Sosial Müdafiəsi Nazirliyi 1997-ci il avqustun 2-dək Azərbaycanın ərazi bütövlüyü uğrunda həlak olmuş, ölmüş və hərbi əməliyyatlarla əlaqədar xəbərsiz itkin düşdüyünə görə ölmüş elan edilmiş hərbi qulluqçuların və daxili işlər orqanları əməkdaşlarının vərəsələrinə 11 min manat məbləğində birdəfəlik ödəmə verilməsi proqramını icra edib. 12,3 minə yaxın şəhidin 18 mindən çox vərəsəsi birdəfəlik ödəmə ilə təmin olunub. İndiyədək şəhid ailəsi və Qarabağ əlillərinə12 min mənzil verilib, 2025-ci ilədək bu təbəqədən olan bütün şəxslərin mənzillə təmin olunması üçün işlər aparılır. Belə şəxslərə isə indiyədək 7400-dən çox avtomobil verilib. Bundan əlavə, 31 dekabr Dünya Azərbaycanlılarının Həmrəyliyi Günü və Yeni il bayramları ilə əlaqədar Prezidentin fərmanı ilə ünvanlı sosial yarım alan 47 min ailəyə 100 manat birdəfəlik yardım ayrılıb. 2022-ci illə bağlı gözləntilərə gəlincə, hökumətin əsas vəzifəsi gələn il ərzində qlobal bahalaşmanın Azərbaycan əhalisinin gəlirlərinə mənfi təsirini önləmək olacaq. İqtisadiyyat naziri Mikayıl Cabbarovun dediyinə görə, bahalaşma qlobal bazarla bağlı olsa da, hökumət ölkə daxilində bu istiqamətdə sui-istifadəyə yol verilməməsi işini özünün prioriteti hesab edir. İqtisadiyyat şöbəsi,“Yeni Müsavat”  
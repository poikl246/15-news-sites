https://musavat.com/news/aqta-dan-saxta-spirtli-ickilerle-bagli-xeberdarliq_856652.html

AQTA-dan saxta spirtli içkilərlə bağlı XƏBƏRDARLIQ

 AQTA-dan saxta spirtli içkilərlə bağlı XƏBƏRDARLIQ            Azərbaycan Respublikasının Qida Təhlükəsizliyi Agentliyi (AQTA) kustar üsullarla hazırlanmış saxta spirtli içkilərlə bağlı əhaliyə müraciət edib. Müraciətdə bildirilib ki, bayram ərəfəsində spirtli içkilərin kütləvi istehlakını nəzərə alaraq, dünyanın bir sıra ölkələrində, həmçinin ölkəmizdə qanunsuz yollarla gəlir əldə etməyə çalışan dələduzlar və cinayətkar ünsürlər tərəfindən spirtli içkilərin kustar üsullarla hazırlanmasına və satışına cəhd göstərilir. Təkcə Türkiyə yerli mətbuatın məlumatına görə, dekabr ayı ərzində saxta spirtli içkilər səbəbindən 83 nəfər dünyasını dəyişib. Rusiyada bu ilin oktyabr ayında saxta spirtli içki istehlakı nəticəsində Orenburq vilayətində 35 nəfər, Yekaterenburqda isə 18 nəfər dünyasını dəyişib. Ukraynada isə cari ilin ilk rübü ərzində 580 nəfərin saxta spirtli içkidən həyatını itirdiyi bildirilir. Ölkəmizdə də bayram ərəfəsində kustar üsulla spirtli içki hazırlayıb insanların sağlamlığı və həyatı bahasına qazanc əldə etməyə çalışan “işbaz”lara rast gəlinir. Bu kimi qanunsuz fəaliyyətlərin qarşısının alınması istiqamətində Agentlik və hüquq-mühafizə orqanları tərəfindən mütəmadi qaydada yoxlama-nəzarət tədbirləri, reydlər keçirilir və aşkar olunan qanunazidd faktlarla bağlı ən sərt tədbirlər görülür.  Qeyd edək ki, kustar üsullarla saxta spirtli içkilərin hazırlanmasında istifadə edilən və istehlakçıların zəhərlənməsinə səbəb olan metil (metanol) spirti texniki, sənaye spirtidir və onun qida kimi istifadə olunması yolverilməzdir. Metanol qanunsuz olaraq aşağı keyfiyyətli və saxtalaşdırılma üsulu ilə alkoqollu içkilərin hazırlanmasında istifadə olunur. Bu zaman istehlakçılar güclü zəhərlənmə halları, hətta ölüm təhlükəsi ilə üzləşə bilər. Metil spirtinin az miqdarda qəbulu belə orqanizmdə çox ciddi fəsadlara səbəb olur. Nəticədə mərkəzi sinir və mədə-bağırsaq sistemi, xüsusilə gözün torlu qişasını zədələməklə görmə ilə əlaqədar olan ağır fəsadlar yaradır. Metil spirtini rənginə, qoxusuna və ya dadına görə fərqləndirmək çox çətindir. Bu maddə və onun törəmələri qeyri-qida sənayesində, xüsusilə kimya, əczaçılıq, eləcə də boya və həlledicilərin istehsalında istifadə olunur. Bu kimi qida üçün nəzərdə tutulmayan, insan sağlamlığına təhlükə yaradan maddələrin qida məhsullarının hazırlanmasında istifadə olunması qəti şəkildə yolverilməzdir, həmçinin vətəndaşların həyat və sağlamlığına qəsd törətdiyi üçün cinayət məsuliyyəti yaradır. Adətən dələduzlar gizli və qapalı məkanlarda bu cür qanunsuz fəaliyyətlə məşğul olduğundan onların aşkarlanması və ifşa olunmasında vətəndaşların dəstəyinə və bu istiqamətdə ictimai nəzarətin gücləndirilməsinə ehtiyac var. Vətəndaşlardan belə qanunsuz hallarla bağlı aidiyyəti dövlət orqanlarına məlumat vermələri xahiş olunur. Bayram günlərində özlərinin və yaxınlarının həyatını təhlükəyə atmamaq, bu kimi xoşagəlməz hallarla rastlaşmamaq üçün vətəndaşlar diqqətli olmalı, keyfiyyəti və təhlükəsizliyi şübhə doğuran, saxta spirtli içkiləri istehlak etməməlidirlər.   
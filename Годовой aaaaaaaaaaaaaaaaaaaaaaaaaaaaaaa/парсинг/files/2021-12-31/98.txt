https://musavat.com/news/parlament-media-haqqinda-qanun-layihesini-tesdiqledi-deputatlar-tetile-yollandilar_856582.html

Parlament “Media haqqında” qanun layihəsini təsdiqlədi - deputatlar tətilə yollandılar

 Parlament “Media haqqında” qanun layihəsini təsdiqlədi - deputatlar tətilə yollandılar           Milli Məclisdəki müzakirələrdə İTV haqqında sərt tənqidlər səsləndi Dekabrın 30-da Milli Məclisin növbəti plenar iclası keçirildi. Cari məsələlərin müzakirəsində çıxış edən deputat Məlahət İbrahimqizı İkinci Qarabağ müharibəsinin iştirakçılarına veteran statusunun verilməsindən bəhs etdi. Deputat bildirdi ki, cənab Prezidentin veteranlıq vəsiqəsinin verilməsi ilə bağlı imzaladığı sərəncam diqqətəlayiqdir: “Neçə müddət idi ki, Vətən savaşında iştirak edənlər veteran vəsiqəsinin veriləcəyi günü gözləyirdi. Seçicilərim tərəfindən də tez-tez bu barədə suallar ünvanlanırdı. Artıq məsələ öz həllini tapmaq üzrədir. Hesab edirəm ki,  Nazirlər Kabinetinin müvafiq şöbəsi bu məsələni diqqətdə saxlayacaq”. Milli Məclisin komitə sədri Zahid Oruc Türkiyə dövlətinin ABŞ-dakı keçmiş səfiri, təcrübəli diplomat Sərdar Kılıcı Ermənistan üzrə xüsusi nümayəndəsi təyin etdiyini xatırlatdı. “Ardınca İrəvan da danışıqlar üzrə öz təmsilçisini rəsmən açıqlayıb. Verilən tarixi qərarların Vətən müharibəsinin birbaşa nəticəsi olduğu hamıya bəllidir, deməli, region təkcə siyasi, iqtisadi və təhlükəsizlik baxımından deyil, eləcə də Türkiyəyə qarşı daim silaha çevrilən ”erməni layihəsi"nin bağlanmasına fürsət açır". Milli Məclisdə İctimai Televiziya və Radio Yayımları Şirkəti Yayım Şurasının tərkibində dəyişiklik edilməsi haqqında qərar layihəsi müzakirəyə çıxarıldı. Layihə barədə Mədəniyyət komitəsinin sədri Qənirə Paşayeva məlumat verdi.   Deputat Fazil Mustafa çıxışında İctimai Televiziya barədə tənqidi fikirlərini söylədi.  Bildirdi ki, İTV yaradılanda cəmiyyətin ondan böyük gözləntiləri var idi. Bu mənada F.Mustafa keçmiş sədr İsmayıl Ömərovun fəaliyyətini müsbət qiymətləndirdi: “Ondan sonrakı dönəmdə bu televiziya tamam bərbad vəziyyətə düşdü”. Deputat dedi ki,  əgər İTV öz funksiyasını normal qaydada yerinə yetirsəydi, cəmiyyətdə mediaya münasibət indiki səviyyədə olmazdı. “Parlamentin fəaliyyətini cəmiyyətə çatdırmaq üçün ən önəmli qurum İTV-dir. Bunlar onun əvəzinə millət vəkillərinin kollajını verirlər. Elə bilirlər lağlağı, səviyyəsiz yanaşma ilə cəmiyyətdə reytinq qazanacaqlar. Siz öz funksiyanızı yerinə yetirmirsinizsə, nəyə lazımsınız?”, F.Mustafa daha sonra əlavə etdi. Bildirdi ki, İTV-nin funksiyası digər TV-lərdən, AzTV-dən fərqlidir. “”Sabaha saxlamayaq", “Ötən günlər” kimi səviyyəli verilişlər, istedadlı jurnalistlər də var", deyən deputat bir sıra müsbət məqamları da vurğuladı. “Amma büdcə vəsaiti hesabına fəaliyyət göstərirsinizsə, dövlətin də, cəmiyyətin də işinə yararlı olmalısınız” - deyə o, İTV rəhbərliyinə xitab etdi. F.Mustafa Yayım Şurasının üzvlərinə xitabən məsələyə həssas yanaşmaya çağırdı: “Necə olur ki, AzTV ”Parlament saatı" verir, amma bunlar deputatların fikirlərini cəmiyyətə çatdırmır? Siz kimsiniz?!" Deputat Etibar Əliyev də həmkarının fikirlərinə dəstək verdi. Dedi ki, bu televiziyanın parlament, deputatlar barəsində çox qərəzli verilişi gedir. “Mən İTV-də hələ təhsil sahəsində bir intellektual verilişə rast gəlməmişəm”, deputat dedi. Deputat Fəzail Ağamalı İTV-dəki “3 D” verilişi haqda etirazlarını çatdırdı. Öncə bildirdi ki, bu televiziya cəmiyyəti düşündürən problemləri İTV-nin platformasına çıxara bilmir. F.Ağamalı “3 D” verilişinə dəvət olunduğunu, ancaq müəyyən səbəblərdən ora gedə bilmədiyini bildirdi: “Hələ də mən onun qara siyahısındayam. Hər verilişdə Fəzail Ağamalının, digər həmkarların şəkilləri gəlir, onlar təhqir olunur. Hansı haqla sən millət vəkillərini təhqir edirsən?! Bunlar yığışdırılmalıdır! Ümidvaram ki, yeni seçilən şura üzvləri oradakı bu və ya buna bənzər problemlərin yayılmasına imkan verməcəyək”. İctimai Televiziya və Radio Yayımları Şirkəti Yayım Şurasının yeni üzvlərinin seçkisindən sonra spiker Sahibə Qafarova ümid etdiyini bildirdi ki, yeni üzvlər deputatların səsləndirdiyi fikirləri diqqətdən kənarda qoymayacaqlar. Müzakirələrin yekununda aşağıdakı şəxslər namizədliyi 6 il müddətinə İctimai Televiziya və Radio Yayımları Şirkəti Yayım Şurasının üzvü seçildi: namizədliyi Sahibkarlar Şurası tərəfindən irəli sürülmüş Zeynalov Vüqar Eldar oğlu; namizədliyi Gənclər Təşkilatı tərəfindən irəli sürülmüş Əliyev Azər Ruslan oğlu və namizədliyi qadın cəmiyyətləri tərəfindən irəli sürülmüş Yusifova Sevil Şərif qızı. Yeni üzvlərin seçkisindən sonra spiker Sahibə Qafarova ümid etdiyini bildirdi ki, yeni üzvlər deputatların səsləndirdiyi fikirləri diqqətdən kənarda qoymayacaqlar. Daha sonra Milli Məclisdə “Media haqqında” Azərbaycan Respublikası qanununun layihəsi üçüncü oxunuşda müzakirəyə çıxarıldı. Spiker Sahibə Qafarova müzakirələrdə iştirak edən media qurumlarının rəhbərlərini salamlayaraq, bildirdi ki, bundan əvvəl Milli Məclisdə dinləmələr keçirilib və layihə son oxunuşa çıxarılıb. Komitə sədri Zahid Oruc Milli Məclisdə müzakirəyə çıxarılan “Media haqqında” Azərbaycan Respublikası qanun layihəsi barədə ətraflı məlumat verdi. Z.Oruc qanun layihəsi ilə bağlı 3 geniş dinləmələrin keçirildiyini, bu müzakirələrdə deputatların və media təmsilçilərinin aktiv iştirak etdiyini bildirdi.  Z.Oruc “Media haqqında” qanun layihəsinin müzakirəsi zamanı çıxış etdi. Bildirdi ki, dekabrın əvvəlindən başlayaraq ictimailəşən və geniş diskussiyalara səbəb olan yeni “Media qanunu” layihəsi son oxunuş üçün sizə təqdim olunur: “Layihənin lehinə səs verərkən əmin olun ki, az qala hər maddəsi, bəzən hər sözü dərin analizlərdən keçən sənəd özünü doğrulda bildi. Milli Məclisin yüksək formada təşkil etdiyi 3 ictimai dinləmədə iştirak edən 162 media rəhbəri, eksperti və jurnalistin açıq, sərbəst xarakterli müzakirələri, 70-dən artıq çıxışları, 500-dən artıq məqalə, açıqlama və təhlili yazıları, minlərlə status, rəy və şərhləri həm cəmiyyətimizdə, həm də beynəlxalq aləmdə layihənin həqiqi mahiyyətini təqdim etməyə fürsət açdı. Əgər birinci dinləmə və oxunuş zamanı hətta hakimiyyət təmsilçiləri və tərəfdarlarının sənədlə bağlı bəzən qeyri-müəyyən, ehtiyatlı suallarını cavablandırmaq zərurəti vardısa, 3-cü dinləmənin keçirildiyi 28 dekabr günlərində nəinki dövlətin siyasi kursunu müdafiə edənlər, eləcə də layihənin əleyhinə imza atanlar, müsahibə və çıxışlarında ona qarşı gedənlərin mühüm bir hissəsi sənədin Azərbaycanda söz, mətbuat və ifadə azadlığına, güclü və sağlam jurnalistikanın yenidən dirilişinə töhvə verəcəyinə inamını ifadə etdilər, irəli sürdükləri ideyaların gələcək dövlət siyasətində nəzərə alınacağını dilə gətirdilər. Belə bir tərəqqinin əldə olunması təqdirəlayiq hadisəydi”. Z.Oruc qeyd etdi ki, fərqli maraqları və baxışları söz və fikir azadlığı, güclü media ideyası ətrafında birləşdirmək çətin olsa da, Milli Məclisin bütün korpusu və İşçi qrupunun sistemli işi konsensus əldə etməyə imkan yaratdı, anlaşma mühiti formalaşdırdı və hər hansı parçalanmalara, siyasi müdaxilələrə fürsət açmadı: “Əvəzində yeni media qanunu Zəfərin mətbuat meydanında davamı kimi ictimai institutların vahid mövqedə birləşməsinə və cəmiyyətin aparıcı qüvvəsi olan 4-cü hakimiyyətin dövlətlə və millətlə daha da yaxınlaşmasına səbəb oldu. Milli Məclisdə təmsil olunan və olunmayan onlarla partiya, qeyri-hökumət təşkilatlarının geniş koalisiyası, sosial medianın aktiv rəy liderləri, fikir və söz adamları yeni layihənin yaratdığı sağlam mühitdə əsl vətəndaş mövqeyi göstərdilər, onların azadlığına və müstəqilliyinə xidmət edən mühüm milli qanunun qəbuluna dəstək verdilər”. Z.Oruc daha sonra bildirdi: “İkinci oxunuşdan sonra Milli Məclis sədrinin tövsiyyəsi ilə hörmətli Əli Hüseynli ilə birlikdə İşçi Qrupla bərabər 10-dan artıq media rəhbəri, tanınmış ekspertlərlə görüşdə faydalı müzakirələr aparıldı. Uzun illər media məkanında hökm sürən kəskin qütbləşmə və etimadsızlıq mühitində belə addımlar təqdirəlayiq idi, ona görə də ictimai-siyasi qüvvələr tərəfindən alqışlandı, mətbuatın kəskin qarşıdurma havasından çıxması üçün növbəti siqnal oldu. 28 dekabr dinləmələrinin çətin şəraitdə baş tutması, medianı ”doğmalara və ögeylər"ə bölmədən 70-dən artıq mətbuat rəhbərinin görüşə dəvət olunması layihənin formal səsvermə ilə deyil, ilk növbədə media ordusu tərəfindən mənən qəbul edilməsi üçün aparılan düzgün siyasət idi. Layihənin lehinə və əleyhinə olanların ilk və son oxunuş arasında mövqelərindəki müsbət dəyişikliklər dövlətimizin bütün sağlam qüvvələri bir araya gətirmək üçün gördüyü tədbirləri göstərir". Z.Oruc “Media haqqında” qanun layihəsinin müzakirəsi zamanı bir gün əvvəl iki komitənin birgə iclasında layihəyə edilən 9 əlavə və dəyişiklikləri deputatların diqqətinə çatdırdı. Yekunda layihəni dəstəkləməyə çağırdı: “Hörmətli sədr! Bir daha sizə, göstərdiyiniz yüksək dövlət ərkanına görə təşəkkür edirik. Eləcə də işçi qrupunun rəhbəri Əhməd İsmayılova, Teleradio Şurasının sədri İsmət Səttarova, Milli Məclis Aparatına və işimizə yaxından kömək edən şöbə müdiri Adil Vəliyevə təşəkkür etmək istərdik. Əziz dostlar, Sizinlə aparılan bütün müzakirələri, eləcə də böyük media cəmiyyətindən gələn təklif və ideyaların ölkəmizin yeni media quruculuğuna töhfəsinə dərindən inanaraq, Yeni il ayrıcının həm də mətbuatımızda yeni mərhələyə keçidinə kömək edəcəyinə, dövlətimizin gələcək media planlarına dəstək olacağına dərindən inanaraq, mətbuatımız üçün də yeni təqvimin başlandığını arzulayır və layihəyə müsbət səs verməyi sizdən rica edirik”. Komitə sədri Əli Hüseynli bildirdi ki, ötən müzakirələrdə iki komitənin üzvləri aktiv şəkildə iştirak edib. Bu mənada məsələni səsə qoymağa çağırdı. Medianın İnkişafı Agentliyinin sədri Əhməd İsmayılov qanun layihəsinin geniş müzakirəsində fəal iştirakına görə parlament rəhbərliyinə, deputatlara təşəkkür etdi. Qanun layihəsi səsə qoyularaq qəbul edildi. Yekunda Dünya Azərbaycanlılarının Həmrəyliyi Günü münasibəti ilə Azərbaycan Respublikası Milli Məclisinin Müraciətinin təsdiq edilməsi haqqında qərarı müzakirə etdi. Dünya azərbaycanlılarına müraciəti deputat Könül Nurullayeva oxudu. Spiker Sahibə Qafarova yekunda Milli Məclisin payız sessiyası və ümumilikdə 2021-ci ildə görülən işlərlə bağlı qısa məlumat verdi. Dövlət himninin oxunmasından sonra parlament payız sessiyasını yekunlaşdırdı və deputatlar tətilə getdilər. Elşad PAŞASOY,“Yeni Müsavat”    
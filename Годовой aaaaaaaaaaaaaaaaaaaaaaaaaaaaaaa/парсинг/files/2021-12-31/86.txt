https://musavat.com/news/gencleri-dini-radikal-meyllerden-nece-qoruyaq_856591.html

Gəncləri dini radikal meyllərdən necə qoruyaq?

 Gəncləri dini radikal meyllərdən necə qoruyaq?           Ekspertllər hesab edir ki, dini maarifləndirmə tədbirləri artmalıdır... Ötən ilin yekunlarına dair verilən açıqlamalardan biri çox diqqət çəkdi. Belə ki, Azərbaycanın xarici işlər naziri Ceyhun Bayramov XİN-in 2021-ci il üzrə hesabatının təqdimatında vurğulayıb ki, Azərbaycan hökuməti tərəfindən bu il İraq və Suriyadan 69 uşaq və 12 qadın, ümumilikdə isə 81 vətəndaşımız Azərbaycana gətirilib. Qeyd edək ki, bu çox ciddi bir problemin həyəcan siqnalıdır. Son illər ölkəmizdə radikal cərəyanların yayılması və onların təsiri ilə cihad adı altında İŞİD-ə və digər terror qruplaşmalarına qoşulmaq üçün Suriyaya, İraqa, digər ərəb ölkələrinə üz tutanlar orada müxtəlif qarşıdurmalarda öldürüldükdən sonra İŞİD-in əsirinə çevrilən ailə üzvləri dəhşətli faciələr yaşayıb. Bu nümunə 1 nəfər ətrafında olsa belə çox ciddi məsələdir. Bəs necə olur ki, ölkəmizdə dini radikalizmin nümayəndələri özlərinə tərəfdar tapa bilirlər? Mövzu ilə bağlı “Yeni Müsavat”a danışan ilahiyyatçı Samir Əzizov bildirdi ki, bu olduqca aktual bir məsələdir: “Son 30 il ərzində biz müsəlman Şərqində bunu bariz şəkildə gördük. Buna İŞİD qruplaşması, ”Əl-Qaidə" terror təşkilatları timsalında artıq təhlükənin varlığı öz sözünü demiş olur. Burada kənar əllərin, islamxarici qüvvələrin də olması istisna edilmir. Amma öncə məsələyə ateist kimi yanaşsaq  görəcəyik ki, İslam dininin ənənəvi yanaşmasında müəyyən boşluqlar mövcuddur. Hər bir halda icraçı müsəlmandır və bu işi edərkən nəyə isə əsaslanmalıdır.  Əgər humanistliyi edərkən də “la ilahə illəllah” şüarı ilə edirsə, bu şüarla baş da kəsirsə, demək, problem şüarda deyil, zehniyyətdə, oxunuşda, hökm verməkdədir".  Samir Əzizov İlahiyyatçı vurğuladı ki, İslam coğrafiyası bu şüarla həm inkişaf edib, genişlənib humanist mövqeyi ilə qəlbləri fəth etmişdir: “Bütün bu fəthlər və genişlənmələr məsum liderin ilahi tapşırığı əsasında olmuş və müəyyən çərçivələr daxilində olmuşdu. Təəssüflər olsun ki, bəziləri bundan sonra bu səlahiyyətləri sahiblənməklə işi korlamış, İslamın adını qara çıxarmışdı. Sadəcə, bir nümunəni qeyd edərək dedim. Bu gün radikalizm mövzusunda müsahibələrin, verilişlərin, konfransların, təlimlərin sayı artmalıdır. Təhsil hər şeydən öncə gəlir. İslamın əhatəli oxunuşuna dair kitablar nəşr edilsə, orta məktəblərdə ən azı ümumi bir anlayış verilsə radikal meyllərin qarşısında bir sipər olar”. Samir Əzizovun sözlərinə görə, necə ki, gənclərə vətənpərvərlik hisslərinin aşılanmasında məktəblər böyük rol oynayır, eyni zamanda ümumi dini biliklərin verilməsində, bu mövzuda pislə yaxşını ayırd edəcək qədər bir anlayışın formalaşdırılmasında da təhsilimiz və müəllimlərimiz rol oynaya bilər: “Bir nümunə deyim. Mən Qarabağ müharibəsinin qəhrəmanı kimi həm də müəllimlərimizi qeyd edirəm. İlk öncə onlar təhsil sahəsində bu işləri görüb aşıladılar. Onun nəticəsi idi ki, biz bir vətənpərvər ordunu müşahidə etdik. Ümidvaram ki, getdikcə insanımız bu və ya digər şəkildə mövzunun əhəmiyyətini anlayar və nə qədər ciddi bir faktın qarşısında olduğunun fərqinə varar”. İlahyyatçı vurğuladı ki, Azərbaycanda bu sahədə çox işlər görülüb: “Hüquq-mühafizə orqanları tərəfindən bildiyim qədər Suriya hadisələri zamanı xeyli tədbirlər görüldü. Bunun nəticəsində faktiki olaraq radikal şəxslər zərərsizləşdirildi. Bu, məsələnin bir tərəfidir və hüquq-mühafizə orqanlarının səlahiyyətində olan məqamlardır. Amma bu tam həll yolu deyil.  Düşüncələrdə kök salmış məqamlardan xilas olunmaq üçün bu işlər təhsillə yanaşı aparılmalıdır. İslamın əqidəli, şəri yönü ilə yanaşı əxlaqi prinsipləri də öyrədilməlidir. Humanist meylli yanaşmalar tədqiq edilməli, bu işdə öncül olan şəxslər önə çəkilməlidir. Amma qeyd etməliyəm ki, ölkəmiz başqa ölkələrə nisbətən daha tolerant yanaşma sərgiləyir”. Qeyd edək ki, əsas məsələlərdən biri də din xadimlərinin gəncləri elmə səsləməsidir. Çünki təhsilsiz, elmsiz din çox zaman cəhalətə, radikalizmə, dindən kənarlaşmalara aparır. İlahiyyatçı Hacı Şahin Həsənli də hesab edir ki, məscidlərdə xütbələr zamanı gəncləri elm öyrənməyə səsləyən fikirlərə yer verilməlidir: “İslam dini inkişafın tərəfdarıdır. İslam dinində dayanmaq, bir gün inkişafdan qalmaq tənəzzülə bərabərdir. İslamda mərkəzdə insan və onun mənafeyi dayanır. İstənilən yenilik ağlın süzgəcindən keçirilərək qəbul edilə bilər. İslam insana faydalı olan yeniliyin, inkişafın tərəfdarıdır. Məlumatsızlıq olan yerdə radikalizm çiçəklənir. Buna qarşı mübarizə aparmağın yolu doğru şəkildə maarifləndirilmədir. Məktəbdə din ziyalılar tərəfindən öyrədilməlidir”. Bu onu deməyə əsas verir ki, əsl İslam insanı radikalizmə yox, inkişafa, cəmiyyətə faydalı olmağa, haram və qanunsuz əməllərdən çəkinməyə, başqasının hüquqlarını pozmamağa, insanlara qarşı xoşrəftar və anlayışlı olmağa çağırır. Belə olan halda İslam dini adı ilə radikal terrorçular, canilər formalaşdıran qüvvələr nüfuz edə biləcəkləri şəxsləri tapa bilirlərsə, burada dini bilgisizliyin və bu sahədəki boşluqların da rolu var.  Nərgiz LİFTİYEVA“Yeni Müsavat”  
https://musavat.com/news/azerbaycan-yeni-xeritesini-aciqladi-zengezur-da-daxil_856583.html

Azərbaycan yeni xəritəsini açıqladı: Zəngəzur da daxil!

 Azərbaycan yeni xəritəsini açıqladı: Zəngəzur da daxil!           Prezident İlham Əliyevin Hadruta son səfərində “Dəmir yumruq” abidəsinin önündəki xəritə diqqət çəkib. Qoyulmuş lövhədə Azərbaycan xəritəsi əks olunub və xəritədə Zəngəzur Azərbaycanın tərkibində göstərilib. Lövhədə “Müqəddəs sərhədlərimizin keşiyində” sözləri yazılıb. Ermənilər Zəngəzurun Azərbaycanın tərkibində göstərilməsindən qəzəblənərək Ermənistanın Xarici İşlər Nazirliyindən izahat tələb ediblər. “Biz Ermənistan XİN-dən tələb edirik ki, Azərbaycanın Ermənistandakı səfirinə, yəni Paşinyana nota versin. Çünki bütün bunlar onun icazəsi ilə baş verir”, - deyə bildiriblər. Zəngəzur dəhlizi məsələsində Azərbaycanın qətiyyətli mövqe ortaya qoyması erməniləri daha çox narahat edir. Hesab edirlər ki, Zəngəzurdan miqrasiya daha da güclənəcək. Azərbaycanın yeni xəritəsinə ekspertlər nə deyir, bu, təsadüf ola bilərmi? Ermənilərin “sərhədlər müəyyənləşmədən” hay-küy salmasının faydası niyə olmayacaq? AĞ Partiya başqanının I müavini, siyasi şərhçi Əhəd Məmmədli ermənilərin Hadrutun yoxluğu ilə barışa bilmədiklərini qeyd etdi: “Əvvəla, onu deyim ki, Hadrutda ”Dəmir yumruq" abidəsinin qurulması çox düzgün addım idi. Son vaxtlar Xocalı və digər ərazilərdə abidələrlə provokasiyalar edilirdi və bu addım ona bir cavab oldu. Hadrutun itirilməsi separatçılara çox böyük bir zərbə idi.  Əhəd Məmmədli: “Azərbaycan Qarabağ məsələsində zarafat etmir” Bu cür abidələr və heykəllərlə onların hər bir təxribatlarına cavab verməliyik. Eynisi ilə rus sülhməramlılarını da diqqətdən qaçırmaq olmaz. İşğalçıların bu cür təxribatlarının başında onlar dayanır. Onlar olmasa, ermənilər özlərindən bu cür əmin hərəkət etməzlər. Xəritəyə Zəngəzurun da daxil edilməsi çox düzgün qərar idi. Hətta deyərdim ki, bir az da irəli gedib başqa tarixi ərazilərimizi əlavə edə bilərdik. Hazırda həm də psixoloji savaş gedir. Ermənilərə anlatmalıyıq ki, Azərbaycan Qarabağ məsələsində zarafat etmir. Delimitasiya və demarkasiya məsələlərində Ermənistan Azərbaycanın istəklərini nəzərə almasa, daha böyük zərbələr qarşısında qala bilərlər".  Elçin Mirzəbəyli: “Bu missiyanı Azərbaycan Ordusu yerinə yetirəcək” BAXCP sədrinin müavini, əməkdar jurnalist, politoloq Elçin Mirzəbəyli yaşananlarda təsadüfi heç nə görmür: “Azərbaycanın qəbul etdiyi qərarların, atdığı addımların heç birində təsadüfi heç nə yoxdur və olması da mümkün deyil. Hadrutda ”Dəmir yumruq" abidəsinin önündəki xəritə də, şübhəsiz ki, təsadüfi deyil. Təsadüflər Ermənistan kimi cəmiyyəti total deqradasiyaya uğramış, tarixi mif, mədəniyyəti oğurluq, siyasəti kənardan idarə olunan ölkələrdə olur. Azərbaycan oturuşmuş, klassik Türk-Azərbaycan dövlətçilik ənənələrini yaşadan, davam etdirən bir dövlətdir və bu baxımdan, dövlət olaraq siyasi iradəmizi nümayiş etdirən bütün addımlar öncədən düşünülmüş, hesablanmış, planlaşdırılmış addımlardır. Bu gün Hadrutda, Azərbaycanın keçmiş “Dağlıq Qarabağ Muxtar Vilayəti”nin inzibati ərazi subyektlərindən birində ucaldılan abidənin verdiyi mesajın ildırım sürətlə real hərəkətə keçəcəyini ifadə edən başqa bir amil də var. Bu da Azərbaycan Ordusunun ən güclü hərbi birləşmələrindən birinin - komando briqadasının burada yerləşməsidir. Bizim istər tarixi həqiqətlərə, istərsə də beynəlxalq hüquq normalarına münasibətimiz bəllidir. Bizə münasibətdə beynəlxalq hüququn norma və prinsiplərindən çıxış edənlə, dövlətimizin ərazi bütövlüyünü, suverenliyini, sərhədlərinin toxunulmazlığını şübhə altına almayanlara qarşı eyni yanaşmanı da sərgiləyirik. Çox yaxşı başa düşürük ki, müasir dövrdə, hətta 100-150 il öncənin tarixi reallıqlarından çıxış edilərsə, yaxud hansısa mifik iddialar ortaya atılarsa, bəşəriyyət məhvə doğru sürüklənə bilər. Amma tarixi Vətənimizə, əzəli torpaqlarımıza, mədəniyyətimizin iz qoyduğu ərazilərə münasibətdə hansısa mifik təsəvvürlər, xəstə təxəyyüldən qaynaqlanan amillər üzərindən iddialar irəli sürülərsə, o zaman tarixi həqiqətləri olduğu kimi ortaya qoyar və müasir beynəlxalq hüququn prinsiplərindən irəli gələn hüquqlarımızı bərpa etdiyimiz kimi, tarixi haqlarımızı, tarixi və ilahi ədaləti də bərpa edə bilərik. Bu səbəbdən, Ermənistan cəmiyyəti kol dibindən başqasının evinə daş atıb gizlənən küçə uşaqları kimi davranmaqdan əl çəkməli, adam olmağın yolları barədə düşünməlidirlər. Əks təqdirdə, bu missiyanı Azərbaycan Ordusu yerinə yetirəcək". Cavanşir ABBASLI,“Yeni Müsavat”   
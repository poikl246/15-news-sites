https://musavat.com/news/azerbaycanli-hekim-omikron-yalandir-dedi-reaksiyalar_856579.html

Azərbaycanlı həkim “Omikron” yalandır" dedi - reaksiyalar

 Azərbaycanlı həkim “Omikron” yalandır" dedi - reaksiyalar           “Vaksinlər pulla olanda, belə şayiələrə son qoyulacaq...” Tibbi ekspert və həkim Abdulla Şıxlinski yeni ştamm barədə dediyi fikirləri ilə gündəmə gəlib. Belə ki, o, yeni ştammın növbəti yalan olduğunu bildirib: “Süni pandemiyanın davam etməsi bir neçə mərhələdən keçir. Birinci mərhələdə kimyəvi silahla ilkin hücum oldu. 2-3-cü mərhələnin təminatı vaksin və 5G qüllələri ilə həyata keçirilir. Vaksin deyilən maddənin tərkibində müxtəlif yoluxucu infeksion xəstəlik törədicilərinin olması barədə məlumat vermişdik. Artıq çox insanlar vaksin olunduğu üçün təbii ki, ölkələrdə həmin vaksinin içindəki törədici yeni yoluxucu xəstəlik dalğasına səbəb oldu, ona görə hər keçən ay xəstələrin sayı artır. Həmin xəstəlikləri də müxtəlif cür adlandırırlar. Birinə ”Omikron", digərinə momikron... Latın əlifbasının nə qədər hərfləri var yan-yana düzəcəklər. Həqiqətdə isə heç bir ştamm-falan yoxdur. Bu, artıq vaksinlərin içində olan xəstəliklərin işə düşməsidir. Hazırda yoluxan, ölən insanların yarıdan çoxu vaksin almış insanlardır. Sankt-peterburqlu professor alim Retko bildirib ki, artıq bundan sonra özünüzü vaksinlənmiş insanlardan qorumalısınız. Çünki bu insanlar xəstə hesab edilir, onların bədənində müxtəlif törədicilər var. Bu ştamm dedikləri virusu, yəni xəstəliyi vaksinlənmiş adamlar adi sağlam adamlara keçirir. Beləliklə, daha yeni dalğa başlayır.  Yeni xəstəliklərin yayılmasında qüvvələrə kömək edən isə 5G qüllələridir. Bunları çox ölkələrdə, o cümlədən Azərbaycanda da insanlar 2020-ci ildə pandemiya karantinində oturanda quraşdırdılar. O günlərdə ki, bir adam küçədə olmamalı idi. Çünki heç kim 5G qüllələrinin harada quraşdırıldığını görməməli idi. Bu qüllələr yenə də Böyük Britaniya və ABŞ xüsusi xidmət orqanlarının nəzarəti altında quraşdırılıb".  Aydın Əliyev Azərbaycan Həkimləri İctimai Birliyinin təsisçilərindən biri, həkim-radioloq Aydın Əliyev həkimin dedikləri ilə bağlı “Yeni Müsavat”a bunları bildirib: “Abdulla Şıxlinski psixiatrdır, o, pandemiyanın dərinliyini bilməz. Bütün dünya alimləri peyvənd hazırlayır, bu, peyvəndləri pisləyir. Məntiqsiz danışıqlar, populist sözlər, heç bir elmi əsası olmayan fikirlər səsləndirir”.   Osman Gündüz Azərbaycan İnternet Forumunun prezidenti Osman Gündüz də “Yeni Müsavat”a 5G qüllələri ilə bağlı deyilənlərlə razılaşmadığını bildirib: “Mən elə bilirdim, bu mövzu arxada qalıb. O vaxt da demişdim, indi də qeyd edirəm ki, elmi cəhətdən əsaslandırılmış, sübut ediləcək heç bir şey ortaya qoyulmayıb. Çox güman ki, burada hər hansı qurumun biznes maraqları var idi. İndiyə kimi bunun əsaslandırılmış variantı ortaya qoyulmayıb. Amma bəzi inkişaf etmiş ölkələrin çoxunda artıq belə bir infrastruktur qurulub və fəaliyyətə də başlayıb. Artıq bəzi ölkələr açıqlama veriblər ki, növbəti ildən 3G-yə xidmət göstərməyəcəklər. Kimin telefonunda 3G varsa, 4G-5G yoxdursa, bu telefonlar artıq işləməyəcək. Amerikada müəyyən operatorlar açıqlama verdilər ki, gələn ildən artıq 4G işləyəcək. Əlbəttə, 3G, 4G, 5G-bunların hər birinin özünün riskləri, təhlükələri var. Hamısında, hətta 3G-də də risklər var. Bu, şüalanma ilə bağlıdır. Hansı ərazidə yerləşdirilir, sertifikatlaşıbmı? Texnoloji standartlara cavab verirmi? Hər hansı binanın üstündə 5G varsa, əlbəttə, o, ziyan verəcək. Bu, əhali yaşayan binanın üstündə olmalı deyil. 30-40 metr radiusda canlı olmalı deyil.  Dünyada belə qəbul olunmuş standartlar var. Buna əməl olunmalıdır. Azərbaycanda da elə baza stansiyaları var ki, 5G olmasa da ziyanı var. Məsələn, mən elə həyətlər görürəm ki, orada stansiya var, o ziyandır. Amma hələ ki Azərbaycanda 5G ilə bağlı baza stansiyası quraşdırılmayıb. Hələlik tezliklərlə bağlı məlumat verilməyib. Bununla bağlı lisenziya alan yoxdur. Sadəcə olaraq, bəzi operatorlarımız test qaydasında, yəni  hər hansı idarənin, ofisin daxilində nə isə quraşdıra bilərlər. Bizdə 5G olsaydı, qanunazidd olardı. Bu cür xidmətin işləməsi üçün tezliklər verilməyib”.    Bu arada ÜST-in baş direktoru Tedros Adanom Qebreyesus deyib ki, koronavirusun “Delta” və “Omikron” variantlarının kəskin yayılması səhiyyə sistemlərini ciddi imtahan qarşısında qoyur: “Mən çox narahatam ki, ”Delta" və “Omikron” variantları sunami effekti yaradacaq. Bu da artıq yorğun düşmüş tibb personalına və çökmənin bir addımlığında olan səhiyyə sistemlərinə təzyiq yaradır", - deyə baş direktor bildirib. Qebreyesus “Delta” və “Omikron” variantlarını “əkiz təhlükə” adlandırıb.  Mərdan Əliyev Həkim-infeksionist Mərdan Əliyev “Yeni Müsavat” a açıqlamasında mövzu ilə bağlı bir sıra məqamlara aydınlıq gətirib: “Çox təəssüf ki, belə hallar var. Bəzi insanlar bu şayiə vasitəsilə özlərinə reytinq qazanırlar və bu şayiə da maraqlı olanda, insanları cəlb edir, buna inanırlar. Çünki insanların da 5G ilə bağlı təsəvvürləri yoxdur. Vaksin məsələsinin  hazırlanması prosesini bilməyən kimsə buna inanır. Vaksin dövlət tərəfindən təmin olunur, bu da şayiələrə gətirib çıxarır. Amma bir müddət sonra bu vaksin dövlət tərəfindən yox, çox böyük ehtimalla könüllü şəkildə və pulla olacaq. O zaman ki  pandemiya bitəcək və infeksiya mövsümü şəkildə olacaq. Həmin vaxtda risk qrupuna daxil olanlar, yaşlı şəxslər məcbur olub pul verib koronavirusa qarşı peyvənd olunacaqlar. Həmin vaxtı bu şayiələrin hamısına son qoyulacaq. Deyir ki, vaksinin  içində xüsusi viruslar var və bu viruslar insanları xəstə edir. Vaksinin içində virus olsa, virusun 14 gün inkubasiya dövrü var. Belə çıxır ki, maksimum on dörd gün ərzində insanlara xəstələndirməlidir.   Vaksinin tərkibində olan əlavə yad hissəciklər insan orqanizmində varsa, o, uzun müddət orqanizmdə necə qala bilir,  böyrək və qaraciyər vasitəsilə onun yarım parçalanma dövrü var. Həmin dövrdən sonra o, insan orqanizmindən təmizlənməlidir, orqanizm hər hansı yad maddəni özündə saxlaya bilməz. Vaksinin  tərkibində virus var, misal üçün, ”CoronaVac"da. Amma o virus öldürülmüş, dozası azaldılmış virusdur. O elə dozadadır ki, insan orqanizminə daxil olur, o da orqanizmdə qalmır. Bir neçə gün sonra orqanizmdən çıxır. Amma immun sistemini stimulə edir, çünki antigen var. Və xəstəliyin orqanizmdə nisbi modelini yaradır. Yəni insan yüngül formada xəstələnir, bu, bəzən özünü yüngül formada büruzə verir. Bəzi insanlarda yüngül qızdırma, halsızlıq, əzələ ağrıları ola bilir. Bu, həmin o xəstəliyin əlamətləridir. Bəzi şəxslərdə, ümumiyyətlə, heç bir reaksiya olmur. Çünki bu, öldürülmüş virusdur deyə bu gizli şəkildə gedir. Xeyli sayda xəstəliklər var ki, gizli şəkildə gedir və insan onu  hiss etmir. Belə şəxslər nə qədər danışırlar - danışsınlar. Mən gördüyümə inanıram. Pandemiya vaxtı xeyli sayda pasiyentlərimiz oldu. Öz valideynlərim olub. Birinci, ikinci dozanı vurdurandan sonra baxmayaraq yanaşı xəstəlikləri, şəkəri var, onlar virusu, xəstəliyi çox yüngül keçiriblər. Mən öz valideynlərimə  vaksinin vacib olduğunu demişəm, iki ay sonra da xəstəlik keçirdilər və yüngül keçirdilər. Bunun  ancaq vaksinlə bağlı olduğunu düşünürəm. Düzdür, insan orqanizminin immuniteti və orqanizmin virusa meylliliyi də var. Elə xəstələr var ki, iki doza vaksin vurdurublar, yenə ağır keçiriblər. Amma gəlin  statistikaya nəzər salaq.  Çünki bütün araşdırmalar statistik göstəricilərə əsasən aparılır. Açığını desəm, şayiələrə kiminsə inanmasını istəmirəm, bu, insanları yanlış yönləndirir və bizim də həyatımıza təsir göstərir. Əgər şəxs peyvənd olunmayıbsa, mənim qohumlarım, valideynim də həmin şəxslə haradasa təmasda olarsa, onu yoluxdurma ehtimalı olacaq və pandemiyanın bitməsi uzanacaq. Buna görə peyvəndin olması barədə şayiələr zərərlidir". Afaq MİRAYİQ,“Yeni Müsavat”    
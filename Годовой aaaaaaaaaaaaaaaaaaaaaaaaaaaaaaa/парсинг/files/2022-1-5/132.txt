https://musavat.com/news/2021-ci-ilin-zengi-kabab-olmus-ermeni-tanklari-zefer-yolu-ile-mubarek-seferden-reportaj_856791.html

“2021-ci ilin zəngi”: “Kabab olmuş” erməni tankları - Zəfər yolu ilə mübarək səfərdən REPORTAJ

 “2021-ci ilin zəngi”: “Kabab olmuş” erməni tankları - Zəfər yolu ilə mübarək səfərdən REPORTAJ FOTOLAR           “Alo, sizi Medianın İnkişafı Agentliyindən narahat edirik. Şuşaya mediatur təşkil olunur, səfər etmək istəyirsinizmi?” Bir anlıq qanım donur bu, qəfil sualdan. “Sizcə, bu gün kim Şuşaya getmək istəməz?”, deyirəm. Zəng edən xanım “elədir, amma deyirik birdən soyuğa görə…” Cavabında “ömür boyu eşitmişik ki, Şuşanın havası can dərmanıdır, sazağı da şəfalıdır”, deyirəm. Və dekabrın 29-u, səhər saat 05.30-da “Əjdaha”nın yanında olmağım istənilir. Beləcə, bir çox həmkarlarım kimi, bu zəng mənimçün “2021-ci ilin zəngi” olur. Yəqin həmin gün yola müsafir olan bir çox jurnalistlərə tanış hisslərdir bu qeydlərim… Şuşa yolçuluğuna cəmi bir neçə saat qalıb, yuxumsa ərşə çəkilib. Üstəlik də “birdən yatıb qalaram”, narahatlığından dolayı... 3 telefonda (!) saat qurmuşam. Ancaq yatmaqmı olar? Az qala hər saatdan bir qalxıb saatları “yoxlayıram”, birdən “yatıb qalarlar... Sonda da durub, məni oyatmalı olan saatları yuxudan oyadıram, “getmək vaxtıdır”, deyə. Taksiyə zəng edib, sifariş verəndən sonra baxıram ki, hələ çox tezdir və ilk sifarişi ləğv edirəm... Yola düşməzdən öncə də təzyiq, ürək, qandurulducu dərmanlar...    Zarafat deyil, Şuşa ilə ilk dəfə görüşə yollanıram, Şuşanı ziyarətə gedirəm. 28 il 6 ay yağı tapdağında oldu, ürəyimizə çalın-çarpaz dağlar çəkildi, o dönəmdə özümüzü ovutmaqdan ötrü daha nələr etmədik. Şənliklərimizdə də boğazımızı qəhər boğdu, “inşallah gələn il Şuşada...” arzu-diləkləri, Şuşamız, Qarabağımız haqda şeir, muğam parçaları ilə təskinlik tapmağa çalışdıq. Hər il Milli Musiqi günündə “Üzeyir ömrü” filminə baxırdıq, qovrulurduq içimizdə, böyük Üzeyir Hacıbəylinin yağmalanan yurdundan ötrü. Qiraət ustalarının “Bu gecə yuxuma girmişdi Şuşa, Cabbar ağlayırdı, Xan ağlayırdı...” sədalarını dinləyəndə o qədər hönkür-hönkür ağlayanımız oldu ki... Yuxularımız da qarışdı o illər ərzində. Yuxu demişkən...Şuşaya səfər dəvətini eşidib, mənim qədər sevinən dostumuz Şuşada olub-olmadığımı soruşanda “ Şuşada, birinci və sonuncu dəfə yuxuda olmuşam ”, dedim və hiss elədim ki, bu söz onu tutdu...İllər öncə gördüyüm həmin dəhşətli yuxumu bölüşməyim isə bir az sonraya, Şuşaya qalsın...  Söhbət uzun yolu qısaldar, deyirlər. Amma söhbət də təsir eləmədi, Şuşa yolu nə yaman uzun göründü. Anlayıram, görüş üçün çox tələsirdik, bəlkə də ona görəydi. Şuşa bizimçün bir ayrı nemətdir axı. “Şuşasız Azərbaycan yoxdur”, dedik illər boyunca. “Olmazsa, olmaz” söylədik. Elə savaşın ən qızğın çağında Ali Baş Komandan “Şuşasız işimiz yarımçıq qalar”, söylədi, dost da, düşmən də işini bildi. Nəhayətdə 2020-ci ilin tarixi xitablarından biri “Əziz Şuşa, sən azadsan!” oldu. Şuşamız necə də tamarzı qalmışdı bu müraciətə. Kədərdən içini yeyən Qala şəhərimizin də nəhayət, sevinməyə ehtiyacı var idi axı. Qalib Ordunun Baş Komandanı 8 noyabrda Şuşanın üzünü belə güldürdü.  Şuşasız yaşamaq yaşamaq deyildi, toplum olaraq bilirdik bunu... Acı xatirə: Vətən Müharibəsinin son günlərində pandemiya səbəbindən ağır xəstəmiz klinikanın reanimasiyasındaydı. 8 noyabrda, Şuşanın azad olunduğu gün həkimdən vəziyyəti soruşdum. Ümidsiz danışdı, “ümid Allahadır”, söylədi. O anda əli hər yerdən üzülən bir Allah bəndəsinin sualı bu oldu: “Həkim, Şuşanın azad olunduğunu bilirmi?” Mənə elə gəlirdi ki, dərdlərimizin dərmanı Şuşanın zəfər xəbəri ölümlə çarpışan əzizimizi də xilas edəcək... Bax, Şuşa bizimçün həm də dərdimizin çarəsi, təbibimiz, dava-dərmanımız deməkdir! “Qarabağ sizinçün niyə bu qədər əhəmiyyətlidir”, sualını dilə gətirən zavallı əcnəbi hardan anlasın bizləri?! **** Füzuli rayonunun əzəldən bizdə olan hissəsində həyat qaynayır, alış-veriş, təsərrüfat işləri. Sevindirici haldır. Tezliklə bu qaynar həyatı azad olunmuş ərazilərimizdə də görmək arzusundayıq. Polis postuna yaxınlaşırıq, ilk yoxlama məntəqəsinə...Mina təhlükəsinə görə əraziyə gecə-gündüz nəzarət edən fədakar xidmət əməkdaşlarından ayrılıb yola davam edirik. Şükür, bu günümüzə, Zəfər yolu ilə Şuşaya getmək də varmış qismətimizdə, ürəyimdə MEDİA-ya təşəkkür edirəm bu tarixi fürsəti yaratdığı üçün. Yaxşı yadımdadır, Məkkə-Mədinəmizə aparan yeni Zəfər yolunun hələ asfalt örtüyü vurulmamış fotolarını ilk dəfə görəndə ilhamım necə “coşmuşdu”sa, hələ asfalt örtüyü döşənməyən yol ruhumu necə oxşamışdısa, misralar düzülmüşdü qeyri-iradi: “Şuşa yolu-şüşə kimi, Çınqılı var, daşa kimi, Dözərik torpaq qatına, Qurban olaq büsatına! Bu günki mənzərə daha da valehedicidir. Qardaş ölkənin şirkəti ilə birgə inşa olunmuş Zəfər yolumuz o qədər rahat, o qədər gözəldir ki, təsvir üçün söz də acizdir. Lakin sağ-soldakı viranə yurdlara baxanda, erməni vandalizminin “əl işləri”ni görəndə adamı qəzəb boğur. Mikroavtobusun pəncərəsindən Füzuli rayonunun yaşayış məntəqələrinin sadəcə qalıqları görünür... Təskinliyimiz üçünsə kifayət qədər faktlar var. 2020-ci il oktyabrın 17-də şanlı Azərbaycan Ordusunun əzib keçdiyi “Ohanyan xətti”nin də “meyiti” ortada qalıb. Ara-sıra erməni ordusunun postlarını da görürük, işğal dövründə zəncirlənmiş əsgərlərin xidmət etdiyi ünvanları... Ara-sıra səngərlər, ordumuzun qarşısını almaqdan ötrü çəkilmiş kanallar da görünür uzaqdan. Tək-tük evlərin yarımçıq divarları gözə dəyir, goreşənlər bu qədər yurd-yuvanı söküb daşıyıblar işğal dövründə. Bu da əsgərimizin daha bir sənət əsəri – “kabab olmuş” erməni tankı! Ucsuz-bucaqsız ərazilərimizlə irəlilədikcə bir daha heyrətlənirik, Azərbaycan əsgəri sən necə də möhtəşəmsən! Bu ərazini Zəfər yolu ilə qət etmək üçün xeyli zamana ehtiyac olduğu halda, sən 30 ilə yaxın müddətdə yurdlarımızda kök salan, təpədən-dırnağadək silahlanan, ərazilərimizi minalarla çəpərləyən düşmənə cəmi 44 günə qan uddurmusan, var ol! Viran qoyulmuş yurd yerlərimizə baxdıqca, bir tərəfdən qısa müddətdə böyük bir ərazini azad etmiş qəhrəman ordumuzla öyünürük, digər tərəfdən də erməni faşizmini lənətləyirik. Günəş şüaları altında göz oxşayan gölün ətrafındakı tikililərin də yalnız quru skeleti qalıb. Alçaq düşmən heç olmasa öz rahatlığı üçün bir şeylər saxlamayıb on illər ərzində, nə qədər mundar imiş bunlar! Bütün bunları düşündükcə, öz-özümə deyirəm ki, daha bunlardan keçib. İnşallah yenidən quracağıq bütün bu yurdlarımızı: uzaqdan əl edib ötdüyümüz Qarabağın hava qapısı - Füzuli Beynəlxalq Hava Limanı kimi. Şuşa 65 km, Füzuli 2 km... Azad olunanda bayraq taxmağa bir sağ tikili tapılmayan Füzuli şəhəri evlər qəbristanlığını xatırladır. Uzaqda Şuşanın başı qarlı dağları səmaya dirənib. Duman yoxdur bu gün. Günəş yolumuza nur saçır... Yolun sağ və sol cinahında qızğın iş gedir: quruculuq işləri. Yollar çəkilir, körpülər, suötürücülər tikilir, infrostruktur yenidən qurulur. Şuşanın 50 km-liyində uzaqdan əkin sahələri gözümüzü oxşayır. Daha sonra üzüm plantasiyaları. Bu torpağın bərəkətinə heyran olmaya bilmir adam. 28 ildən çox müddətdə mərmi və minalarla zəhərlənmiş torpaqlarımız sahiblərinin gəlişindən dirçəlib yenidən, bərəkətli olsun! Şairin misralarını pıçıldayıram qeyri-ixtiyari: Nə varlıdır bu torpaq; Burda quş dimdiyindən Yerə düşən dən – bitir. ...Nə varlıdı bu torpaq, Bir əkirsən – dörd bitir.  Sağ tərəfdə texnikalarımız dağ yarır, yol çəkişi üçün yerli ehtiyatlardan istifadə olunur. Bu torpağın alt qatında o qədər sərvətlər yatır ki...Uzaqdan müşahidə etdiyimiz daha bir yataq da tikinti işləri üçün materailların daşındığı məkandır. Gözəllər-gözəli, artıq Komando hərbi birləşməmizin də əbədi məskəni Hadrutun füsunkar mənzərələrindən ruhumuzu qidalandırıb, yola davam edirik. Xocavənd ərazisindəki ikinci postda yoxlanışdan keçir, burada xidmət edən qəhrəman oğullarımızla hal-əhval tutub, Şuşaya doğru tələsirik. Getdikcə yük maşınları, tikinti materialları daşıyan texnikalar bir-birini əvəzləyir. Buradan sağa yol ayrılır - Qırmızı bazara...İnşallah bir gün oralardakı erməni quldurların tifaqını dağıdıb yolumuza davam edəcəyik, az qalıb! Şuşanın havası üzümüzə vurur, ruhumuzu oxşayır. Kirs dağının başına səpələnmiş qarın sərinliyi bir başqadır. Dolanbac yollarla Şuşaya qalxdıqca sağ və solumuzdakı meşəliyin ara-sıra gözə dəyən qar lövhələrini də seyr edirik. Yol boyunca “Qarabağ Azərbaycandır!”, “Dəmir yumruq”un əksi və “Zəfər yolu” yazılmış“lövhələr də bir harmoniya yaradır. Xocalı rayonunun Çanaqçı və Dəmirçilər kəndlərinin arasından yuxarı qalxırıq və...Şuşa qalası!!! Bütün yol yoldaşlarımın nəzərləri əzəmətli qayaların üzərində məkan eyləmiş cənnətimizə zillənir. O anda nə hisslər keçirdik, bir Allah bilir... Daşaltı. 1992-ci ilin 25-26 yanvarından 2020-ci ilin noyabrınadək ürəyimizdən daş kimi asılan, şəhidlərimizin qanı ilə suvarılan müqəddəs kənd. Birinci Qarabağ savaşında 90-dan çox şəhid verdiyimiz Daşaltı 44 günlük müharibədə də şəhidlərimizə şahidlik etdi. Sürücümüzdən xahiş edirəm, maşını saxlayır. Enirik, Daşaltı torpağına təzim edirik, şəhidlərimizin ruhuna dua oxuyuruq. Şuşanın azadlığına bir neçə saat qalmış bu məkanda şəhidlik məqamına ucalan şəhidimizin məzarına səpmək üçün bu, mübarək torpaqdan ovuclayıram, təzim edəndən, qoxusunu ciyərimə çəkəndən sonra...   Şuşa-1 yazılmış lövhəyə çatanda nədənsə mənə elə gəldi ki, 6 saatlıq yol çox uzun çəkdi, bəlkə də Şuşanın azad olunması qədər uzun. Görüşünə çox tələsdiyimizdən idi şübhəsiz, saniyələri, dəqiqələri ölçürdük... Budur, ŞUŞA yazılmış, Azərbaycan və Türkiyə bayraqlarının qoşa dalğalandığı, düşmənin gözlərinə dağ çəkən mübarək məkan!  İgid hərbçilərimiz sənədlərimizi yoxlayır. Bu anda bilirsinizmi nəyi xatırlayıram: yuxuda Şuşaya gəlişimi... O vaxt yuxuda görmüşdüm ki, Şuşaya turist kimi getmişəm, erməninin əlində olan şəhərimizə! Şəhərdə ürəkparçalayan mənzərələri görüb geri dönəndə postdakı erməni hərbçilər məni və bərabər getdiyim həmvətənlərimi ələ salır, lağlağı edir, qalib görkəmləri ilə bizə ironiya ilə yanaşırlar. “Postu” keçib, ermənilərdən uzaqlaşandan sonra elə hönkürmüşdüm ki, səsimə ayılmışdım...Bax, bu idi şuşasızlıq! Odur ki, indi Azərbaycan polisi, ya hərbçilərinin 3 yox, 5 dəfə yoxlaması da şəxsən məni narahat etmir. Bilirəm ki, öz şəhərimizə gedirik və bütün bunlar təhlükəsizlik məqsədilərdir, həm də müvəqqətidir, ötüb-keçəcək! Hərbçilərimizin dayandığı Laçın dəhlizinə bitişik ərazidəki bu post həm də ötən il erməni terrorçunun təxribat törətdiyi yerdir. Ortadan dəmir “setka” çəkilib. Erməni terrorçunun atdığı qumbaranın məhz bu maneəyə çırpılması faciənin qarşısını almışdı. Məhz həmin təxribat səbəbindən hərbçilərimiz burada aşağı enməyi məsləhət görmürlər. Laçın dəhlizi ilə ötüb-keçən erməniləri isə beş addımlıqdan, maşından da olsa, müşahidə etmək imkanımız olur. Birisi biz tərəfə o qədər qanlı-qanlı baxır ki... Qarşı postdakı Rusiya sülhməramlıları dəhlizdən istifadə edən erməniləri “unudub”, sakitcə ətrafı müşahidə edirlər. Diqqət edirik, nəzərləri daha çox bizə yönəlib. Silahlardan biri eləcə masanın üzərinə qoyulub, lüləsi Laçin dəhlizinə sarı tuşlanaraq... Qəhrəman hərbçilərimiz sənədlərimizin yoxlanışını bitirib, “Şuşaya xoş gəldiniz” deyirlər... P.S.Şuşa səfərinin yüksək səviyyədə təşkilatçılığına görə, Medianın İnkişafı Agentliyinə təşəkkür edirik! (Davamı var) Bakı-Şuşa-BakıElşad Paşasoy,Musavat.com                                                        
https://musavat.com/news/nkvd-de-nazir-muavini-iken-hebse-dusen-general-pitovranov-yeniden-dtk-da-yuksek-vezife-tutub_857270.html

“NKVD”-də nazir müavini ikən həbsə düşən general – Pitovranov yenidən DTK-da yüksək vəzifə tutub

 “NKVD”-də nazir müavini ikən həbsə düşən general – Pitovranov yenidən DTK-da yüksək vəzifə tutub           O, hələ tələbəlik illərində ictimai fəallığı ilə fərqlənərək institutun partiya təşkilatının katibi seçilib. Məhz bu ərəfədə, 1938-ci ilin sonlarında Yevgeni Pitovranovun “NKVD”-yə dəvət olunması onun gələcək vəzifə karyerasını müəyyənləşdirib. Pitovranov “NKVD”-yə Moskva Nəqliyyat Mühəndisləri İnstitutunun partiya təşkilatının katibi kimi çağrılıb. Repressiya dalğalarının tüğyan etdiyi bir vaxtda bu “çağırış” onu qorxuya salsa da, hər şey əksinə olub. İki saat növbətçi hissədə gözlədikdən sonra, nəhayət, mühafizəçinin müşayiəti ilə onu Lavrenti Beriyanın kabinetinə aparıblar. Bu həmin ərəfəyə təsadüf edib ki, Beriya “NKVD”-yə bir neçə gün əvvəl komissar təyin edilib. Tələbə ilə komissarın görüşü cəmi bir neçə dəqiqə çəkib. Pitovranov kabinetə daxil olan kimi özünü təqdim edib:  - Moskva Nəqliyyat Mühəndisləri İnstitutunun partiya təşkilatının katibi Yevgeni Pitovranov.Beriya bu təqdimata bir az sərt, bir az da əsəbi cavab verib: - Əgər siz mənim kabinetimə daxil olmusunuzsa, demək, sizin kim olduğunuzu mən bilirəm. Məni başqa sual maraqlandırır. Kimə işləyirsiniz? - Yoldaş Beriya, mən institutun partiya təşkilatının katibiyəm. Bu vəzifə olmadan belə, mən kommunistəm və kommunist əqidəmə sadiqəm. Bu cavab Beriyanın xoşuna gəlib və səsinin tonunu aşağı salıb: - Gənc və fəal bir kommunist kimi mənim sizə bir tapşırığım olacaq. Kommunist tələbələr arasından dörd nəfər etibarlı adam seçmək lazımdır. Bunun üçün sizə üç gün vaxt verilir.  Bu görüşdən üç gün sonra Pitovranov yenidən “NKVD”-yə gəlib və tərtib etdiyi siyahını Beriyanın köməkçisinə təqdim edib. Bir neçə gündən sonra isə siyahıda olanlar “NKVD”-yə çağrılıb. Beriya onları qəbul edib. Təqdim olunanların hamısı Beriyanı qane edib. Kabinetdən çıxanda Beriya Pitovranovu saxlayıb: - Pitovranov, sən də bizimlə işləyəcəksən. Bu təklif onu çaşdırıb: - Mən hələ diplom işimi müdafiə etməmişəm, təhsilimi tam başa vurmamışam. - Bizim “universitet” sənə daha çox şey öyrədəcək.  Beləliklə, Pitovranov “NKVD”-yə xidmətə qəbul olunub. O, xidmətinə “NKVD”-nin Qorki vilayət idarəsinin rəis müavini vəzifəsindən başlayıb. Vəzfə pillələrini sürətlə qalxan Pitovranov 1943-cü ildə, 28 yaşında general-mayor rütbəsini alıb. 1945-ci ildə Pitovranov Özbəkistanda “NKVD”-yə komissar göndərilib. Bir il bu vəzifədə xidmət etdikdən sonra o, Moskvaya dəvət alıb, Dövlət Təhlükəsizliyi Nazirliyində 2-ci baş idarəyə (əks-kəşfiyyat) rəis təyin edilib, Viktor Abakumov nazir təyin edildikdən sonra isə Pitovranovu özünə müavin seçib.Bu ərəfədə Pitovranov istər ölkə daxilində, istərsə də xaricdə böyük agentura şəbəkəsi yaratnmağa nail olub, antisovet fəaliyyəti göstərənlərin həbs olunmasında aktiv iştirak edib, ziyalıların, mədəniyyət və incəsənət xadimlərinin, idmançıların dövlət təhlükəsizliyi orqanları ilə əmkdaşlığını (cəlbetmə) böyük peşəkarlıqla həyata keçirib. Ən çətin və mürəkkəb əməliyyatların keçirilməsində onun adı yuxarılarda həmişə müsbət tərəfdən hallanıb.  1951-ci ildə Viktor Abakumovun həbsi Pitovranovun karyerasına da ciddi zərbə vurub. Həmin ilin avqust ayında Stalin onu yanına dəvət edib. Stalin heç bir giriş vermədən ondan soruşub:- Dövlər Təhlükəsizliyi Nazirliyi neçə nəfər agent saxlayır? Pitovranov sayı söyləyəndə Stalin təəccübnü gizlətməyib: - Bolşeviklər menşeviklərin arasında cəmi 1-2 agent saxlayırdılar və o 1-2 nəfərin hər şeydən xəbəri olurdu. Gedə bilərsiniz. Bu görüşdən bir neçə gün sonra Stalin Qafqaza istirahətə gedəndə onu yola salan dövlət təhlükəsizliyi naziri Semyon İqnatyevə yolüstü göstəriş verib: - Sizə verilmiş siyahıdakı nazirliyin əməkdaşlarını həbs edin, o cümlədən Pitovranovu da. Çekistlər ya inkişaf etməlidirlər, ya da “oturmalıdırlar”.  Beləliklə, 1951-ci ilin oktyabrında Pitovranov “Abakumov işi” ilə bağlı həbs edilib. İstintaq zamanı o, ona qarşı qaldırılan ittihamlarla razılaşmayıb. Pitovranov başqaları kimi Stalinə əfv üçün müraciət etməyib. Amma dövlət başçısına bir neçə məktub göndərib. O, məktublarda dövlət təhlüksizliyi orqanlarının işinin daha mükəmməl təşkil olunması üçün təkliflər irəli sürüb, qurumun işində olan nöqsanların aradan qaldırılmasının yollarını göstərib, kəşfiyyat və əks-kəşfiyyatın daha peşəkar səviyyədə fəaliyyəti haqqında tezislər yazıb. Bu məktublar Stalindən əvvəl İqnatevin əlinə düşüb. Nazir bir müddət onları ünvanına çatdırmasa da, nəhayət, sonda belə qərara gəlib ki, məktubları Stalinə versin. Stalin məktubların hamısı ilə çox diqqətlə tanış olub və fikrini İqnatyevə belə bildirib:- Mən belə düşünürəm ki, Pitovranov savadlı, işgüzar və bacarıqlı bir kadrdır. Onun həbsxanada oturması mənasız bir işdir. Biz onu qısa bir müddətdən sonra azad edək və o, yenidən dövlət təhlükəsizliyi orqanlarında xidmətini davam etdirsin. 2 noyabr 1952-ci ildə Pitovranov tam bəraət alaraq həbsxanadan buraxılıb. Elə həmin gün İqnatyev onu qəbul edib və Stalinin dediklərini ona çatdırıb: - Siz bir az istirahət edin. Yaxın günlərdə bizə lazım olacaqsınız. Bu Stalinin sizə çatdırmaq istədikləridir.13 noyabr 1952-ci ildə Stalin Pitovranovu qəbul edib: - Biz xarici ölkələrdə agentura şəbəkələrimizi gücləndirməliyik. Bu işə qərbi Almaniyadan başlamaq lazımdır. Həmin gün Pitovranov Dövlət Təhlükəsizliyi Nazirliyinin xarici kəşfiyyat idarəsinə rəis təyin edilib.1956-cı ildə general-leytenant rütbəsi alan Pitovranov 1966-cı ilə qədər dövlət təhlükəsizliyi orqanlarında xidmt edib. İstefaya çıxdıqdan sonra Ümumittifaq Ticarət Palatasında işləyib.  Ömrünün son illərində memuarlarını yazan Yevgeni Pitovranov 1999-cu ildə 84 yaşında vəfat edib. O, Moskvada, Troekurovsk qəbirstanlığında dəfn olunub. İlham Cəmiloğlu, Musavat.com  
https://musavat.com/news/saleh-rustemovun-azadliga-buraxilmasi-ucun-ekspertiza-teyin-edildi-foto_856498.html

Saleh Rüstəmovun azadlığa buraxılması üçün ekspertiza təyin edildi - FOTO

 Saleh Rüstəmovun azadlığa buraxılması üçün ekspertiza təyin edildi - FOTO            Sabiq İH başçısı Saleh Rüstəmov azadlığa buraxılması barədə ekspertiza təyin edilib. Musavat.com xəbər verir ki, Saleh Rüstəmovun vəkillərinin vəsatətinə bu gün Nizami Rayon Məhkəməsində baxılıb. Bir aydan artıq həbsxanada aclıq edən və bir neçə gün əvvəl aksiyanı dayandıran Saleh Rüstəmov səhhəti ilə əlaqədar məhkəməyə müraciət edilib. Onun cəzasının çəkilməmiş hissəsindən azad edilməsi ilə bağlı vəkilləri məhkəməyə vəsatət verib. Məhkəmə vəsatətin təmin edilməsi üçün ekspertiza rəyi olması barədə qərar qəbul edib. Həkim müayinəsi ilə Saleh Rüstəmovun səhhəti ilə bağlı son qərar veriləcək. Bundan sonra onun azadlığa buraxılıb-buraxılmaması ilə bağlı vəsatətə baxılacaq. Saleh Rüstəmov 2018-ci ildə may ayının 5-də yaxın qohumunun dəfn mərasimi üçün Azərbaycanın Gədəbəy rayonuna qayıtmış, üç gün sonra hava limanına gedərkən yolda polis tərəfindən saxlanılmış, elə həmin gün də narkotik maddələri saxlamada ittiham olunaraq həbs edilmişdi. Sonra cinayət işinə başqa ittihamlar da əlavə edilib: istintaqın versiyasına görə, Saleh Rüstəmov Rusiyada qeyri-qanuni sahibkarlıqla məşğul olub, gəlirlərini dövlətdən gizlədib və qanunsuz yollarla əldə etdiyi qazancını Azərbaycan Xalq Cəbhəsi Partiyasına (AXCP) göndərib. Onun vəkili Bəhruz Bayramov söyləyir ki, Saleh Rüstəmova qarşı irəli sürülən ittihamlar əslində Azərbaycanın yox, Rusiyanın cinayət işi qaldırmasını tələb edirdi. "Bizim Rusiya Federasiyasından sorğumuza aldığımız cavablarda bildirirdilər ki, Saleh Rüstəmov vergiləri vaxtında ödəyib, heç bir vergidən yayınma və ya qanunsuz sahibkarlıq fəaliyyəti olmayıb. Bundan başqa, Saleh Rüstəmov Azərbaycanda vergi ödəyicisi kimi qeydiyyatdan keçməyib və adına heç bir əmlak yoxdur. Biz məhkəmədə ittiham tərəfinin bütün ittihamlarını qanunlara istinad etməklə alt-üst etdik, amma məhkəmə bizim verdiyimiz əsasları qəbul etmədi. Buna görə də biz hökmü qanunsuz hesab edirik". Vəkilin sözlərinə görə, ittiham aktında Saleh Rüstəmovun AXCP-yə müxtəlif vaxtlarda ümumilikdə 700 min manat göndərdiyi iddia olunub. "Saleh Rüstəmovun mülkiyyətində yeganə olaraq Moskva şəhərində bir mənzili var. Sahibkarlıq fəaliyyəti ilə məşğul olduğu yeri icarəyə götürüb. Onun imkanı olsaydı, elə özünün obyekti olardı. Əgər 700 min manat göndərirsə, o zaman niyə başqa sahibkarlardan yer icarəyə götürürdü?", vəkil deyir. Saleh Rüstəmov AXCP-yə 7-8 min manata yaxın məbləğdə maliyyə vəsaiti göndərdiyini etiraf edib. Vəkili deyir ki, Saleh Rüstəmov həmin pulları "kiçik məbləğlərlə üç il müddətində siyasi məhbus ailələrinə yardım üçün göndərdiyini bildirib".     Error loading media: File could not be played                 00:00       00:00                 İlkin Muradov Musavat.com             
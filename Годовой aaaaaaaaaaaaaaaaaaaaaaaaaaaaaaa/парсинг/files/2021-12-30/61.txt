https://musavat.com/news/bayram-gunlerinde-itv-de-neler-olacaq_856478.html

Bayram günlərində İTV-də nələr olacaq?

 Bayram günlərində İTV-də nələr olacaq?           Qarşıdan gələn bayramlarla əlaqədar İctimai Televiziyanın proqram setkasında yeniliklər edilib. İTV-dən verilən məlumata görə, artıq dekabrın 30-dan başlayaraq, “Mosfilm” kinostudiyasının lisenziyalı ən maraqlı və məşhur filmlərindən “Uğur centlemenləri” (saat 18:25), “Taleyin istehzası və ya həmişə təmizlikdə (22:35), dekabrın 31-də isə "I" əməliyyatı və Şurikin digər macəraları” (16:20) yüksək keyfiyyətli dublyajla nümayiş etdiriləcək. “Mosfilm”lə ikitərəfli razılaşmaya görə, kinostudiyanın baxımlı filmləri yaxın bir il ərzində yalnız İTV-də göstəriləcək. Tamaşaçıların maraqla izlədiyi və geniş auditoriyaya malik “3D” verilişində aparıcı Dadaş Dadaşlinski bu dəfə 2021-ci ilin mühüm hadisələrinə diqqət çəkib, özünün maraqlı təhlil və yanaşmalarıyla yola saldığımız ilə yekun vuracaq. Verilişdə ən maraqlı məqamlardan biri aparıcının müxtəlif nominasiyalar üzrə bir sıra şəxslərə, qərarlara və sitatlara “koronavirus” mükafatları təqdim etməsi olacaq. Veriliş bu gün 21:35-də efirdə olacaq. 31 dekabr Dünya Azərbaycanlılarının Həmrəyliyi Günü ilə əlaqədar İTV efirində həmrəyliyə dair verilişlər göstəriləcək. Bu bayramın ulu öndər Heydər Əliyevin təşəbbüsü ilə qeyd edilməsi və əhəmiyyəti nəzərə alınaraq, həmin gün saat 15:20-də “Heydər Əliyev və azərbaycançılıq” verilişi efirə veriləcək. Bunun ardınca 44 günlük Vətən müharibəsində ölkəmizdə yaşayan bütün xalqların nümayəndələrinin bir bayraq altında düşmənə qarşı yumruq kimi birləşməsindən bəhs edən “Qarabağ Azərbaycandır!” sənədli filmi nümayiş etdiriləcək. Rejissoru Emil Quliyev olan “Həmrəylik Günü” filmini isə 19:40-da izləmək mümkündür. Film yeni il axşamı Bakıdan kənarda avtomobillərin toqquşmasından və həmin avtomobillərin sürücülərinin və sərnişinlərinin bir-birilərini günahlandırmasından bəhs edir. Bu qızğın mübahisə əsnasında yeni ilə artıq sayılı dəqiqələr qalması qəhrəmanların tamamilə yadından çıxmaq üzrədir və onlar yeni ili necə keçirmələri barədə təcili qərar verməlidirlər... Xalq artisti Sabir Məmmədov, tanınmış aktyorlar - Azər Aydəmir, Rauf Şahsuvarov və başqalarının iştirak etdiyi film komediya janrındadır. Bundan dərhal sonra “Səs Azərbaycan” (The Voice) televiziya şousunun növbəti – “Nokautlar” mərhələsi efirə gedəcək. Ardınca isə bir vaxtlar televiziyada bayramlar öncəsi yayımlanmış “Mavi işıq”(Qoluboy oqonyok) formatında çəkilən “İlin son gecəsi” bayram proqramı saat 23:00-da başlayacaq, gecə yarısı Prezident İlham Əliyevin xalqı təbrik nitqindən sonra davam edəcək. Proqram tanınmış simaların iştirakı ilə peşəkar səviyyədə, bayram ovqatında hazırlanmış musiqi, əyləncə məzmunludur. Bunun ardınca isə “Mosfilm”in təqdim etdiyi “Karnaval gecəsi” bədii filmini izləmək olacaq. Ümumiyyətlə qarşıdakı 5 gün ərzində efirə gedəcək verilişlərin əksəriyyəti - “Yaxşısı budur”, “Ustad dərsi”, “Ötən günlər”, “Camaat nə deyir?”, “Fatehin divanı”, “Yeməsəm olmaz”, “Gəl qonaq ol!”, “Ozan məclisi”, Nə? Harada? Nə zaman? İntellektual oyun, “Haradasan bu vaxtacan?” və s. bayram əhval-ruhiyyəsində hazırlanıb. Yanvarın 2-si saat 15:15-də dünyaca məşhur Vyana Filarmoniya Orkestrinin yeni il konsertinin nümayişi nəzərdə tutulur. Konsert proqramı İTV-nin aparıcısı Şəfiqə Əfəndiyeva və xalq artisti Yalçın Adıgözəlovun şərhilə təqdim olunacaq. Elə həmin gün 18:50-də lisenziyalı layihələrdən olan “Kim zəngin olmaq istəyir? Milyonların şousu”nda bu dəfə İTV-nin bəzi tanınmış simalarını çətin suallar gözləyir. İctimai Televiziya məşhur şəxsiyyətlərin həyat və fəaliyyətindən bəhs edən film çəkilişlərinə də xüsusi diqqət yetirir. Bu cür filmlərdən bayram günlərində bir neçəsi nümayiş etdiriləcək. Belə ki, Azərbaycan Silahlı Qüvvələrinin hərbi əməliyyatlar zamanı şəhid olan birinci və yeganə generalı Polad Həşimovun doğum günü – yanvarın 2-də “Poladın 7 anı” filmi 17:45-də efirdə olacaq. Yanvarın 3-də 10:00-da dahi bəstəkar, musiqişünas, ictimai xadim Üzeyir Hacıbəyova həsr olunmuş “Bir arşın malçı əhvalatı” sənədli filmi, 15:20-də Azərbaycanın tanınmış pianoçusu, professor Kövkəb Səfərəliyevanın 115 illik yubileyilə əlaqədar “Asəf” bədii-televiziya filmi və bunun ardınca məşhur Azərbaycan dramaturqu, ictimai xadim C.Məmmədquluzadənin vəfatının ildönümü ərəfəsində “Qaranlıqdan işığa. Cəlil Məmmədquluzadə” verilişi (16:00) nümayiş etdiriləcək. Yanvarın 4-ü 12:55-də efirə gedəcək “Əkinçinin doğru sözü. Həsən bəy Zərdabi” filmi də bu sıradandır. Yanvarın 3-də “Jara” Beynəlxalq Musiqi Festivalı zamanı çəkilən “Jara” filmi (11:00) dublaj olunmuş versiyada efirə gedəcək. Eləcə də İTV istehsalı olan verilişlərdən “Qovğalı kəndinin gecələri” bədii-televiziya filmi (13:15), ”“Oxşarabad”(17:30), ardınca “Oxşarabaddan konsert proqramı”, daha sonra “Zəfər səsi” Film-konserti nümayiş olunacaq. Azərbaycan ordusuna həsr olunmuş “Zəfər səsi” 44 günlük Vətən müharibəsində sosial şəbəkələrdə Azərbaycan hərbçilərilə bağlı yayılmış müxtəlif maraqlı videomateriallardan ilhamlanaraq döyüş öncəsi son bir gecədən bəhs edir. Proqramın ifaçıları “Səs Azərbaycan” layihəsinin iştirakçılarıdır. Yanvarın 4-də isə bədii film “Oxşarabad 2: Karifeylər” (18:35) və ardınca müvafiq konsert proqramı efirə veriləcək. Daha sonra “Sən demə” bədii filmi, saat 22:45-də isə ilk dəfə olaraq “Sevgi romanı” bədii filmi nümayiş olunacaq. "Azərbaycanfilm" kinostudiyasının istehsalı olan köhnə və yeni filmlərdən “Bəyin oğurlanması”, “Yoxdur belə söhbət” və başqa bədii filmlərə də efir setkasında günün müxtəlif vaxtlarında yer ayrılıb. İctimai TV həmişə olduğu kimi kiçik yaşlı uşaqların da zövqünü nəzərə alıb. Yanvarın 1-dən 4-dək səhər saatlarında “Maşa və ayı”, “Santanın məxfi dəstəsi”, “Qəzəbli quşlar”, “Şirinlər” və s. yüksək keyfiyyətdə dublyaj olunmuş filmlərin nümayişi uşaqlar üçün yaddaqalan olacaq. Lisenziyalı filmlərdən Amerika kino akademiyasının Oskar mükafatını almış quruluşçu rejissor Sidni Pollakın “Tutsi” filminin 4 yanvar 11:00-da, həmin gün 15:20-də “Mosfilm”in istehsalı olan “İşdə məhəbbət macərası”nın nümayişi də kinosevərlərin ürəyincə olacaq. İTV futbol azarkeşlərini də sevindirəcək. Yanvarın 1-də 16:30-da İngiltərə premyer liqası. Arsenal-Mançester Siti, yanvarın 2-si saat 20:30-da İngiltərə premyer liqası. Çelsi-Liverpul oyunları İTV efirində nümayiş olunacaq. İctimai Televiziya və Radio Yayımları Şirkəti Azərbaycan xalqını Dünya Azərbaycanlılarının Həmrəyliyi Günü və Yeni il münasibətilə təbrik edir. Musavat.com    
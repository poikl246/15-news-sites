https://musavat.com/news/milli-meclisin-sedri-2021-ci-ilin-yekunlari-barede-danisdi-metn_856522.html

Milli Məclisin Sədri 2021-ci ilin yekunları barədə danışdı-mətn

 Milli Məclisin Sədri 2021-ci ilin yekunları barədə danışdı-mətn            Spiker Sahibə Qafarova Milli Məclisin payız sessiyasının son iclasında çıxış edib.  Musavat.com xəbər verir ki, spiker bildirib: “Hörmətli həmkarlar, bu gün payız sessiyasının son iclasıdır. Biz həm payız sessiyasına, həm də ilə yekun vururuq. İcazənizlə, mən sessiya dövründə və 2021-ci il ərzində görülmüş işlər haqqında qısa məlumat vermək istəyirəm. Öncə onu deyim ki, Milli Məclisin 2021-ci il payız sessiyasında 16 plenar iclas keçirilmişdir, 91 qanun və 11 qərar, o cümlədən 1 Konstitusiya qanunu qəbul olunmuş, 71 qanunda dəyişiklik edilmişdir. Ümumilikdə, 2021-ci ildə 38 plenar iclas keçirilmişdir, 189 qanun və 33 qərar, o cümlədən 2 Konstitusiya qanunu qəbul olunmuş, 154 qanunda dəyişiklik edilmişdir. Bu qanun və qərarların arasında mən yeni qəbul edilən “Müstəqillik günü haqqında” Qanunu, “8 noyabr – Zəfər Günü münasibəti ilə amnistiya elan edilməsi haqqında” Milli Məclisin Qərarını, “Elektrik enerjisi istehsalında bərpa olunan enerji mənbələrindən istifadə haqqında”, “Enerji resurslarından səmərəli istifadə və enerji effektivliyi haqqında”, “Turizm haqqında” qanunları, bu gün qəbul etdiyimiz “Media haqqında” qanunu, 22 qanundan ibarət dövlət büdcəsi zərfini xüsusi qeyd etmək istərdim. Onu da bildirim ki, dövlət büdcəsi zərfinə daxil olan həmin 22 qanunun əksəriyyəti sosial məsələlərlə bağlı qanunlar olmuşdur”. S.Qafarova deyib ki, Milli Məclis 2021-ci ildə Konstitusiya ilə nəzərdə tutulan qanunvericilik səlahiyyətlərini tam həcmdə yerinə yetirib: “Azərbaycan Respublikasının Prezidenti möhtərəm cənab İlham Əliyevin uzaqgörən daxili və xarici siyasətini parlament səviyyəsində dəstəkləmək üçün zəruri işlər həyata keçirilmişdir. Hörmətli deputatlar, Milli Məclis Vətən müharibəsinin başlanmasının ildönümü, 27 sentyabr Anım Günü və müharibədə əldə edilmiş böyük qələbə, 8 noyabr Zəfər Günü münasibəti ilə bəyanatlar qəbul etmişdir. Həmin bəyanatlarda Azərbaycan xalqının son 200 ildə yaşadığı faciələrə münasibət bildirilmiş, Azərbaycan Respublikasının Prezidenti, Silahlı Qüvvələrin Ali Baş Komandanı cənab İlham Əliyevin sərkərdəlik və siyasi, diplomatik məharəti nəticəsində Vətən müharibəsində qazanılmış böyük qələbə ilə Azərbaycanın ərazi bütövlüyünün bərpa olunduğu qeyd edilmişdir. Eyni zamanda, bu qələbədən sonra əzəli və tarixi torpağımız olan Qarabağın həyatında yeni dövr – bərpa və quruculuq dövrünün başlanması, Azərbaycanın Cənubi Qafqaz bölgəsində yeni geosiyasi reallıq yaratması vurğulanmışdır.Qeyd edim ki, həmin bəyanatlar ingilis dilinə tərcümə olunaraq 82 ölkənin parlamentinə və 11 beynəlxalq parlament təşkilatına göndərilmişdir. Ayrıca olaraq Milli Məclis tərəfindən 82 ölkənin parlamentinə müvafiq məktublar ünvanlanmışdır. Həmin məktublara cavab olaraq 30-a yaxın ölkənin parlamentindən və bir sıra beynəlxalq parlament təşkilatından Milli Məclisə təbrik və dəstək xarakterli məktublar daxil olmuşlar. Biz Zəfər Günü münasibəti ilə bir sıra ölkələrin elm və ictimai-siyasi xadimlərindən də təbrik məktubları almışıq. Eyni zamanda, Milli Məclis tərəfindən 14 xarici ölkədə və ölkə daxilində Anım və Zəfər günlərinə həsr edilmiş bir sıra tədbirlər, o cümlədən müxtəlif universitetlərlə birgə konfranslar təşkil edilmişdir”. MM Sədri ardınca bildirib: “Hörmətli həmkarlar, Milli Məclisin deputatları Vətən müharibəsi şəhidlərinin, həmçinin müharibə dövründə erməni silahlı birləşmələri tərəfindən raketlər atılması nəticəsində həlak olanların ailələri və qazilərlə çoxsaylı görüşlər keçirmiş, şəhidlərimizin ildönümü, adlarının əbədiləşdirilməsi və digər tədbirlərdə fəal iştirak etmişlər. Deputatlarımız ümumən, 2200-dən çox bu cür tədbirdə iştirak etmişlər.Hörmətli həmkarlar, il ərzində Milli Məclisin əməkdaşlıq etdiyi ölkələrin parlamentlərinə və beynəlxalq parlament təşkilatlarına Milli Məclisin sədri və müvafiq komitə rəhbərləri tərəfindən 635 məktub göndərilmişdir. Eyni zamanda, Milli Məclisin sədri və deputatlarımız yerli və xarici kütləvi informasiya vasitələrində müntəzəm çıxışlar etmiş, 2021-ci il ərzində deputatlarımız xarici ölkələrdəki həmkarları ilə 75 canlı, 152 onlayn görüş keçirmiş və telefon danışıqları aparmış, xalqımızın haqq işinə beynəlxalq dəstəyi təmin etmək üçün hər bir imkandan istifadə etmişlər.Milli Məclisin deputatlarının il ərzində seçki dairələrində öz seçiciləri ilə 5538 səyyar və onlayn görüşü keçirilmişdir.Milli Məclisin yaz və payız sessiyalarının iclaslarında Nazirlər Kabinetinin və Hesablama Palatasının 2020-ci ildə fəaliyyətləri haqqında illik hesabatlar, İnsan alverinə qarşı mübarizə üzrə Milli Koordinatorun və Gender bərabərliyinin təmin edilməsinə nəzarəti həyata keçirən icra hakimiyyəti orqanının illik məlumatları, İnsan hüquqları üzrə müvəkkilin və bələdiyyələrin fəaliyyətinə inzibati nəzarəti həyata keçirən müvafiq qurumun illik məruzələri dinlənilmiş və nəzərə alınmışdır, 2022-ci ilin dövlət büdcəsi müzakirə və qəbul edilmişdir”.S.Qafarova deyib ki, iyunun 16-da Azərbaycan parlamentinin tarixi bir gün yaşadığı hər birimizin yadındadır: “Ölkəmizdə rəsmi səfərdə olan türk dünyasının böyük siyasi və dövlət xadimi, qardaş Türkiyə Cümhuriyyətinin Prezidenti cənab Rəcəb Tayyib Ərdoğan Azərbaycan parlamentində çıxış etmişdir. Bu çıxış 44 günlük Vətən müharibəsində olduğu kimi, Türkiyə Cümhuriyyətinin Prezidentinin, türk xalqının bu gün də Azərbaycanın yanında olmasını, Türkiyə-Azərbaycan dostluğu və qardaşlığının əbədi və sarsılmaz olduğunu göstərmişdir.Hörmətli həmkarlar, 2021-ci il iyul ayının 27-də Milli Məclisdə Azərbaycan, Türkiyə və Pakistan parlament sədrlərinin Üçtərəfli Bakı Bəyannaməsinin imzalanmasını da mən yola saldığımız ilin ən mühüm uğurlarından biri kimi qiymətləndirirəm. Xalqlarımızın ortaq maraqlarına xidmət edən Bakı Bəyannaməsi qardaş ölkələrimizin parlamentləri arasında əməkdaşlığın daha da genişləndirilməsini, tarixi qardaşlıq və dostluq münasibətlərinin inkişaf etdirilməsini nəzərdə tutur. Eyni zamanda, bu strateji sənədin imzalanması ilə Milli Məclis ilk dəfə olaraq yeni, üçtərəfli əməkdaşlıq formatını tətbiq etmişdir.Onu da qeyd edim ki, Türkiyə Böyük Millət Məclisinin sədri cənab Mustafa Şentopun, Pakistan İslam Respublikası Milli Assambleyasının sədri cənab Əsəd Qeysərin və mənim rəhbərlik etdiyim nümayəndə heyətlərinin Şuşaya səfəri də çox təsirli və faydalı oldu. Səfər zamanı qonaqlar ermənilərin 30 il ərzində işğal altında saxladıqları ərazilərimizi, kənd və şəhərlərimizi necə viran qoyduqlarının şahidi oldular. Onlar bu gün Azərbaycanın həmin torpaqlarda apardığı bərpa-quruculuq işlərini gördülər. Şuşa ziyarətinə rahat “Zəfər yolu” ilə getmələri, tikilməkdə olan Füzuli Beynəlxalq Hava Limanı, digər infrastruktur obyektləri ilə tanış olmaları qonaqlarda böyük təəssürat yaratdı. Nümayəndə heyətləri Şuşanın tarixi yerlərində, Ermənistanın işğalı dövründə dağıtdığı, hazırda bərpa və yenidənqurma işləri aparılan məsciddə oldular”.Parlament rəhbəri deyib ki, 2 ildən artıqdır bütün dünya, o cümlədən Azərbaycan pandemiya ilə mübarizə şəraitində yaşayır: “Bu reallıq Milli Məclisin fəaliyyətinə öz təsirini göstərsə də, iş ahəngini qoruyub saxlamaq mümkün olmuşdur. Bu şəraitdə komitə və komissiyaların iclasları, əsasən, videokonfrans formatında keçirilsə də, canlı iclaslar da olmuş, 4 məsələ ilə bağlı dinləmələr baş tutmuşdur.Pandemiya şəraitinə baxmayaraq, parlamentin beynəlxalq əlaqələrinin inkişafı sahəsində işlərdə ötən illə müqayisədə canlanma müşahidə edilmişdir. Belə ki, payız sessiyası və ümumən 2021-ci il Milli Məclisin nümayəndə heyətlərinin xarici ölkələrə rəsmi və işgüzar səfərləri baxımından sıx və səmərəli olmuşdur. Milli Məclisin sədri və deputatlarımız bir sıra xarici ölkələrə rəsmi və işgüzar qaydada baş tutmuş səfərlər zamanı konfrans, iclas, müzakirə formatında keçirilən tədbirlərdə iştirak və çıxış etmişlər. Deputatlarımız həmçinin beynəlxalq təşkilatların, tərəfdaş parlamentlərin videokonfrans formatında baş tutmuş tədbir və toplantılarına qatılmışlar.Hörmətli həmkarlar, mən plenar iclaslarımız zamanı xarici ölkələrə etdiyimiz səfərlər və onların nəticələri barəsində hər dəfə sizə geniş məlumat vermişəm. Təkrara yol verməmək üçün mən rəsmi və işgüzar səfərlərimizlə bağlı konkret statistikanı və qısa məlumatı diqqətinizə çatdırmaq istərdim.Beləliklə, 2021-ci ildə Milli Məclisin nümayəndə heyətinin mənim rəhbərliyim altında xarici ölkələrə 15 rəsmi və işgüzar səfəri olmuşdur. Onların 5-i rəsmi, 10-u isə işgüzar səfər olub. Milli Məclis sədrinin müavinlərinin 6 ölkəyə, deputatların isə 64 ölkəyə işgüzar səfəri baş tutmuşdur. Bu səfərlər zamanı mən və nümayəndə heyətlərimizin üzvləri çoxsaylı tədbirlərdə iştirak və çıxış etmişik.Rusiya Federasiyasının Sankt-Peterburq şəhərinə aprelin 15-16-sı, oktyabrın 12-si və noyabrın 25-də parlament nümayəndə heyətinin işgüzar səfərləri zamanı MDB Parlament Assambleyasının 52-ci və 53-cü plenar iclaslarında, 3-cü Avrasiya Qadınlar Forumunda, həmçinin bir neçə beynəlxalq təşkilat tərəfindən təşkil edilən beynəlxalq konfranslarda çıxışlarımız olmuşdur.Hörmətli həmkarlar, nümayəndə heyətimiz iyunun 1-i və 2-də Pakistanın İslamabad şəhərində keçirilmiş İqtisadi Əməkdaşlıq Təşkilatı Parlament Assambleyasının İkinci Ümumi Konfransında aparılan müzakirələrdə fəal iştirak etmişdir. Təşkilatçıların dəvəti ilə mən konfrans çərçivəsində keçirilən qadın parlament üzvlərinin iclasının ilk sessiyasına sədrlik etmişəm. Milli Məclisin nümayəndə heyətinin Macarıstana rəsmi səfəri çərçivəsində, iyunun 29-da mən Türk Şurasının Budapeşt nümayəndəliyinin ofisində “2021-ci il – Nizami Gəncəvi ili”nə həsr olunmuş tədbirdə çıxış etdim və Türk Şurasının öz strateji baxışını yaratması barədə fikirlərimlə bölüşdüm. Həmin səfər çərçivəsində mən hörmətli həmkarlarımla birlikdə ölkənin Baş naziri, xarici işlər naziri, spiker və dostluq qrupunun üzvləri ilə görüşlər keçirdik.Hörmətli həmkarlar, Milli Məclisin nümayəndə heyəti 2021-ci il sentyabrın 5-dən 9-dək Avstriyada işgüzar səfərdə olmuşdur. Səfər çərçivəsində Vyana şəhərində keçirilən parlament spikerlərinin 5-ci dünya konfransında "COVID-19 pandemiyasına qlobal cavab multilateralizmin insanlara yardımını çətinləşdirir" mövzusunda müzakirələrdə çıxışımda COVID-19 pandemiyası ilə mübarizədə beynəlxalq ictimaiyyətin səylərinin artırılmasına böyük ehtiyac olduğunu bildirdim və ölkəmizin bu bəlaya qarşı mübarizədə həyata keçirdiyi tədbirlər və qlobal miqyasda irəli sürdüyü təşəbbüslər barədə məlumat verdim. Azərbaycan Prezidenti cənab İlham Əliyevin Qoşulmama Hərəkatı adından irəli sürdüyü, 150-dən çox dövlətin dəstəklədiyi təkliflə 2020-ci ilin dekabrında Nyu-Yorkda BMT Baş Assambleyasının COVID-19 ilə mübarizəyə həsr edilmiş Xüsusi Sessiyasının keçirildiyini qeyd etdim.Hörmətli deputatlar, oktyabrın 20-22-dək Yunanıstana işgüzar səfər zamanı Afina şəhərində keçirilən Avropa Şurasının üzvü olan ölkələrin Parlament Sədrlərinin Avropa Sammitində iştirakımız da çox səmərəli olmuşdur. 47 ölkənin parlament sədrlərinin qatıldığı konfransda mənim 2 mövzu üzrə, “Demokratiya COVID-19 pandemiyasının səhiyyədə yaratdığı böhranla üz-üzə” və “Bütün Avropa vətəndaşlarının ümumi gələcəyi” mövzusunda çıxışım olmuşdur.Mən İspaniyanın paytaxtı Madrid şəhərində noyabrın 27-28-də keçirilən Parlamentlərarası İttifaqın 143-cü Assambleyasında “Demokratiyanın üzləşdiyi müasir çağırışlar” mövzusunda müzakirələri və Assambleya çərçivəsində Qoşulmama Hərəkatının Parlamentlər Şəbəkəsinin təsis edilməsi ilə əlaqədar iclası xüsusi qeyd etmək istərdim.Milli Məclisin sədri kimi 50-yə yaxın ölkədən 200-ə qədər nümayəndənin iştirak etdiyi təsis iclasına sədrlik etmək, həqiqətən çox qürurverici idi. Çünki bu iclasda Qoşulmama Hərəkatının Parlamentlər Şəbəkəsinin təsis edilməsinə dair Madrid Bəyannaməsi qəbul olunmuş, möhtərəm Prezidentimiz cənab İlham Əliyevin təşəbbüsü ilə yaradılan yeni beynəlxalq qurum tarixə Azərbaycanın adı ilə daxil olmuşdur”.S.Qafarova deyib ki, cənab Prezidentin bütün təşəbbüsləri kimi, yeni yaradılan beynəlxalq təsisatın fəaliyyətinin də uğurlu olacağına, üzv dövlətlərin parlamentləri arasında çoxistiqamətli əməkdaşlıq platforması rolunu oynayacağına inanırıq: “Hörmətli həmkarlar, Türkiyənin İstanbul şəhərində dekabrın 10-da keçirilən İslam Əməkdaşlığı Təşkilatı Parlament İttifaqının "Paylaşım, vicdan və İslam: Fələstin, miqrasiya və Əfqanıstan" mövzusuna həsr edilmiş 16-cı konfransı da xüsusi əhəmiyyət kəsb edirdi. Həmin konfransdakı çıxışımda mən təşkilatın üzvü olan ölkələr arasında inteqrasiya proseslərinin güclənməsinin bizim bölgələrimizin zəngin təbii ehtiyatlarının, nəqliyyat imkanlarının və intellektual potensialının daha səmərəli istifadəsinə kömək edəcəyini və digər məsələləri qeyd etdim. Milli Məclisin nümayəndə heyətinin mayın 17-19-da İtaliya Respublikasına, iyunun 28-30-da Macarıstan Respublikasına, avqustun 5-6-da İran İslam Respublikasına, sentyabrın 27-29-da Qazaxıstan Respublikasına, oktyabrın 7-9-da Slovakiya Respublikasına rəsmi səfərləri də çox səmərəli və uğurlu olmuşdur.Hörmətli həmkarlar, onu da qeyd edim ki, xarici səfərlər zamanı nümayəndə heyətimizin səfər etdiyi ölkələrdə həmin ölkələrin yüksək vəzifəli şəxsləri ilə mənim rəsmi görüşlərim baş tutmuşdur. Bu görüşlərdən 3-ü səfərdə olduğumuz ölkənin prezidentləri, 2-si Baş naziri, 35-i parlament sədri ilə keçirilmişdir. Eyni zamanda, dost və tərəfdaş ölkələrin parlamentlərində fəaliyyət göstərən Azərbaycanla dostluq qruplarının üzvləri ilə səmərəli görüşlərimiz olmuşdur. Hörmətli həmkarlar, mənim rəsmi və işgüzar səfərlər zamanı bütün görüşlərimdə və etdiyim çıxışlarda hörmətli həmkarlarımla Azərbaycanın Vətən müharibəsində qazandığı inamlı qələbə ilə öz ərazilərini Ermənistan silahlı birləşmələrinin işğalından azad etməsi, ərazi bütövlüyünü, ədaləti bərpa etməsi, işğalın nəticələrinin aradan qaldırılması üçün artıq irimiqyaslı proqramların icrasına başlaması qırmızı xətt kimi bizim çıxışlarımızda keçmişdir.Hörmətli həmkarlar, 2021-ci il ərzində mən Milli Məclisdə 3 ölkənin parlament sədrini, 1 ölkənin Baş nazirini, 3 ölkənin xarici işlər nazirini, 16 ölkənin Azərbaycandakı səfirini və Azərbaycanın xarici ölkələrdə çalışan 10 səfirini qəbul etmişəm.Beləliklə, hörmətli həmkarlar, Milli Məclis payız sessiyasını və 2021-ci ili uğurla başa çatdırır. Bununla əlaqədar mən sizin hamınıza səmərəli iş üçün dərin təşəkkürümü bildirirəm. Həmçinin, həm Aparatın, həm də İşlər idarəsinin işçilərinə də dərin minnətdarlığımı bildirirəm. Çünki pandemiya dövrünə baxmayaraq, həm keçən il, həm bu il biz bir iclası da buraxmadıq. Hər bir iclası da düşünürəm ki, səmərəli apardıq. Aparatın da, İşlər idarəsinin də işçiləri əllərindən gələni etdilər ki, bizim iş şəraitimiz normal olsun.Hörmətli həmkarlar, qarşıdan bizim gözəl bayramlarımız gəlir. Xalqımız Dünya azərbaycanlılarının həmrəyliyi gününü və Yeni ili qeyd edəcəkdir. Mən bayramlar münasibəti ilə hər birinizi səmimi qəlbdən təbrik edirəm. Mən burada bizi müşayiət edən media nümayəndələrini də təbrik edirəm. Arzu edirəm ki, gələn il media nümayəndələri bizimlə bu zalda bir yerdə otursunlar.Eyni zamanda, hörmətli həmkarlar, təklif edirəm ki, möhtərəm Prezidentimiz İlham Əliyevə və Birinci vitse-prezidentimiz Mehriban xanım Əliyevaya Milli Məclis adından təbrik məktubları ünvanlayaq. Azərbaycan dövlətinin daha da möhkəmlənməsi və inkişaf etməsi, xalqımızın rifahının yüksəlməsi naminə dəyərli fəaliyyətlərində onlara yeni uğurlar arzulayaq. (Alqışlar.)Hörmətli həmkarlar, indi isə icazə verin, Milli Məclisin payız sessiyasını bağlı elan edim”. Azərbaycan Respublikasının Dövlət himni səsləndikdən sonra Milli Məclis tətilə yollanıb.Musavat.com                         
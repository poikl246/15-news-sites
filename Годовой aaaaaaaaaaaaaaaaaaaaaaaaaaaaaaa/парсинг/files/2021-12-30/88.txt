https://musavat.com/news/the-new-york-times-hindistanda-bas-nazirin-partiyasi-xristanlara-zulm-edir_856427.html

“The New York Times”: “Hindistanda baş nazirin partiyası xristanlara zülm edir”

 “The New York Times”: “Hindistanda baş nazirin partiyası xristanlara zülm edir”           Hindistanda baş nazir Narendra Modinin dövründə baş alıb gedən dini millətçiliyin fonunda xristianlar görünməmiş zorakılıq və təqiblərə məruz qalıblar.  Musavat.com xarici agentliklərə istinadən xəbər verir ki, bu barədə “The New York Times” qəzeti məlumat yayıb.  “Mən bir keşişi 5-6 dəfə döydüm və bundan da böyük zövq aldım”,-deyə Narendra Modinin Hindistan Xalq Partiyasının (Bharatiya Canata) Gənclər təşkilatının koordinatoru Rahul Rao açıq şəkildə mediaya danışıb. Maraqlıdır ki, həbs olunmasına rəğmən Rao partiyadaşlarının topladığı pulla girov müqabilində azadlığa buraxılıb. Millətçilərin Madhya-Pradeş ştatının İndor şəhərində törətdiyi iğtişaşlar zamanı isə zorakılığa məruz qalan keşişlər həbs olunub. Çünki onların gizlicə, qeyri-qanuni olaraq əhalini xristianlığa cəlb etdiyi ortaya çıxıb. Kasta iyerarxiyasının geniş yayıldığı şimal şatlarında Narendra Modinin partiyasının üzvləri əsl keşiş ovuna çıxırlar. Burada xristian dini ayinləri də məxfi şəkildə həyata keçirilir. Maraqlıdır ki, dünyəvi dövlət olmasına rəğmən Hindistanın 10 ştatında insanların yeni dinə keçməsi yasaqlanıb. Bu xüsusilə 200 milyon əhaliyə malik Uttar-Pradeş ştatında daha çox bilinir. Burada xristian dinini qəbul edənlər ən azından sosial boykota məruz qalır və onlar hətta su quyularına belə yaxın buraxılmır. Hindistanda 27,8 milyon xristian (ölkə əhalisinin 2,3%-i) yaşayır. Onar əsasən Nagalend, Mizoram və Meqhalaya ştatlarında fəaliyyət göstərirlər.  Musavat.com  
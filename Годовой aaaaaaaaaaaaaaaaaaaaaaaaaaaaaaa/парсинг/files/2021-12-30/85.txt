https://musavat.com/news/deputatlar-qis-tetiline-getdiler-yanvarin-15-de-qayidacaqlar_856453.html

Deputatlar qış tətilinə getdilər - yanvarın 15-də qayıdacaqlar

 Deputatlar qış tətilinə getdilər - yanvarın 15-də qayıdacaqlar           Milli Məclisin payız sessiyası başa çatıb. Musavat.com xəbər verir ki, spiker Sahibə Qafarova iclasın yekununda çıxış edib: “Bu gün payız sessiyasının son iclasıdır. Payız sessiyasında 16 plenar iclas keçirilib, 91 qanun və 11 qərar qəbul edilib, 71 qanunda dəyişiklik edilib”. Sədr bildirib ki, 2021-ci ildə ümumilikdə 38 plenar iclası keçirilib, 189 qanun və 33 qərar qəbul edilib, 154 qanunda dəyişiklik edilib: “Bura “Müstəqillik Günü haqqında, amnistiya ilə bağlı Milli Məclisin qərarı, bərpa olunan enerji ilə bağlı və bu gün qəbul edilən “Media haqqında” qanunlar, dövlət büdcəsi zərfinə daxil olan 22 qanun layihəsi daxildir. Milli Məclis qanunvericilik səlahiyyətlərini tam həcmdə yerinə yetirib”. S.Qafarova qarşıdakı bayramlarla bağlı təbriklərini çatdırıb.  Sonda Azərbaycan Respublikasının dövlət himni səsləndirilib. Bununla da Milli Məclisin payız sessiyası işini yekunlaşdırıb. Beləliklə, parlament yanvarın 1-dən tətilə buraxılır. Milli Məclisin daxili nizamnaməsinə əsasən, səlahiyyəti dövründə Milli Məclis ildə iki dəfə - iyul ayının 15-dən avqust ayının 30-dək və yanvar ayının 1-dən 15-dək tətilə buraxılır. Tətil dövründə deputatlar məzuniyyətdə sayılır. Tətil dövründə Milli Məclisin növbədənkənar sessiyası çağırıldıqda Milli Məclisin tətili növbədənkənar sessiyanın keçirildiyi müddətə dayandırılır və deputatlar həmin müddətə məzuniyyətdən geri çağırılır. Azərbaycan Respublikası Konstitusiyasına əsasən, Milli Məclis hər il yaz və payız sessiyasına toplaşır. Yaz sessiyası fevralın 1-də başlanır, mayın 31-dək davam edir. Payız sessiyası sentyabrın 30-da başlanır, dekabrın 30-da başa çatır. Fevralın 1-i və sentyabrın 30-u istirahət, səsvermə, iş günü hesab edilməyən bayram gününə düşərsə, sessiya bu gündən sonra gələn birinci iş günü işinə başlayır. E.Paşasoy,Musavat.com  
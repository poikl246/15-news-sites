https://musavat.com/news/yuksek-seviyyede-peleng_856373.html

Yüksək səviyyədə pələng

 Yüksək səviyyədə pələng           Hökumət qarşıdan gələn bayramlar münasibətiylə milləti sevindirməyə davam edir. Az qala hər saat bir şad xəbər alırıq. Üzümüz o qədər gülür ki, Viktor Hüqonun “Gülən adam” romanının qəhrəmanı Quinplen müəllimə oxşayırıq. Məsələn, maaşların qaldırılması haqda çoxlu sərəncam, fərman verilmişdir. 2022-ci ilin fevral ayından etibarən zəhmətkeşlərimizə o qədər çox pul-para veriləcəkdir ki, bəlkə daşımaqda müəyyən çətinliyimiz yarandı. Bunu nəzərə alaraq hökumət hər pensionerə bir samosval maşını da ayırmışdır. Bankomatlardan pulu götürəndə evə daşımaq üçün. Pulu maşına yükləməyə isə ASAN-könüllüləri cəlb olunacaqdır. Düzdür, camaat o artımı alanacan qiymətlər də artır, nəticədə iqtisadi-sosial sferada “aldım qoz, satdım qoz” vəziyyəti yaranır. (Qoz alveri eləmək əslində yaxşı məşğuliyyətdir, təki adamın, türkün məsəli, qozu olsun). Lakin nə edə bilərik, dünyada gedən proseslərdir. Hamısı Amerikanın zibilləridir. 2021-ci ilin yanvarında amerikalı müxalifətçilər, Trampın tərəfdarları oranın Konqres adlanan deputatxanasına doluşub salonun altını üstünə çevirəndən bəri dünya düzəlmir ki, düzəlmir, baba. Mövzudan mövzuya kəskin keçmək olmasın, bugünlərdə mənə bir video atmışdılar, orda Tahir Kərimli Milli Məclisdə şikayətlənirdi ki, camaatımız nəsə söyüşcül olmuşdur. Deyir milləti tanıya bilmirəm, sanki dəyişiblər. Ona qalsa 1990-larda, Elçibəy hakimiyyətdə ikən Milli Məclisin binasında qışqıran kim idi? Ali Məhkəmənin sədri var idi, ağzından köpük daşırdı qışqırmaqdan. Belə qəribə metamorfozlar (Zahid Oruc demişkən) var. Nəsə, qayıdaq bayramlara, gül kimi temadır. 31 dekabrda biz dünya azərbaycanlılarının həmrəylik gününü, 1 yanvarda yeni ili, ondan da sonra Pələng ilini təntənə ilə qeyd edəcəyik. İnşallah, qarşıdan gələn il millətimiz pələng kimi azad olsun, çünki pələng canlılar arasında ən çox azadlıq sevənlərdən biridir. Bunu mən heyvanlara aid eksperimentdə görmüşəm. Bir çox heyvanları uzun müddət zooparkda-zadda saxlayandan sonra aparıb təbii şəraitinə buraxırdılar. Onların az qala hamısı, hətta aslan kimi heyvanlar padşahı da qəfəsin açıq qapısına uzun müddət mal-mal baxırdı, sanki azadlığa çıxmaq istəmirdilər. Açığı, biz özümüz də bu dekabr dağıtmağımızın 30 illiyini qeyd elədiyimiz SSRİ-dən ötrü darıxırıq. Hər gün camaat məscidlərdə “Allah Qorbaçovun öyünü yıxsın” deyə bəddua edir. Əlqərəz, yeganə heyvan pələng idi ki, qəfəsin qapısı açılan kimi ildırım sürətilə qaçıb meşədə yox olurdu. Bizim Bakı heyvanat parkında vaxtilə pələng yaşayırdı, qəfəsi olduqca darısqal, “xruşşovka” kimi yer idi. Cəmi-cümü heç 10 kvadrat olmazdı, halbuki, zooparkın müdiri özü 30 sotluq villada yaşayırdı, elə bilirlər heç zaddan xəbərimiz yoxdur, özünüzü yığışdırın. Sonra bu istiqamətdə islahat aparıldı, dövlət səviyyəsində pələngin qəfəsi evroremont olundu. İçərisinə müasir işıq dirəkləri basdırıldı, yoluna asfalt salındı. Pələngin asudə vaxtını səmərəli keçirməsi üçün müasir oturacaqlar qoyuldu. Yelləncək, karusel, idman qurğuları, pensiya təminatı, əlilliyə görə sosial paket, orden və medallar, xalq artisti adı, AYB-nin üzvlük bileti - hamısı pələngə çatdırıldı. Ancaq bu xoşbəxt anlar uzun sürmədi, sonra zooparkın ümumi remontu lazım gəldi. O dövrdə pələngi Qaradağa, deputat Mixail Zabelinin seçicilərinin ərazisinə köçürdülər. Təmir başa çatandan sonra pələngin yaşayış şəraiti yenə əvvəlki kimidirmi? Yoxsa daha yaxşıdır? Açığı, bu haqda hazırda heç bir məlumatım yoxdur. Hörmətli oxuculara söz verirəm, qış tətili günlərində zooparka baş çəkib mütləq bu haqda informasiya əldə edəcəyəm, sizlərə çatdıracağam. Hələlik, özünüzdən muğayat olun.  
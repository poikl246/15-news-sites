https://musavat.com/news/turkiyede-dollar-lire-savasi-bitdimi-maraqli-tehlil_856376.html

Türkiyədə dollar-lirə savaşı bitdimi - maraqlı təhlil

 Türkiyədə dollar-lirə savaşı bitdimi - maraqlı təhlil           Pərviz Heydərov: “Zamanla qardaş ölkənin maliyyə bazarında sabitlik yaranacaq” Türkiyədə milli valyuta olan lirənin sürətli dəyərsizləşməsinin qarşısının alınması, iqtisadiyyatda yeni canlanmanın başlanması üçün hökumətin yeni proqram elan etməsindən 10 gün keçir. Dekabrın 20-də 18 lirəyə yüksələn dolların hazırkı qiyməti 12,3 lirə civarındadır. Türkiyə prezidenti Rəcəb Təyyub Ərdoğanın yeni proqramla bağlı açıqlamasından 3 gün sonra ölkədə lirə ilə qoyulan əmanətlərin həcmində 23,5 milyardlıq bir artım qeydə alınıb, valyuta bazarı sabitləşib. Düzdür, hələ də ölkədə inflyasiyanın zəifləməsi müşahidə olunmur, bazarlarda qiymət bahalaşması davam edir. Lakin qardaş ölkənin hökuməti inflyasiyanın 2022-ci ilin birinci rübü ərzində dəfələrlə aşağı salmağa nail olacağına əmindir. Tükiyəni xəzinə və maliyyə naziri Nurəddin Nəbati türk lirəsi üçün təşviq paketi ilə bağlı çıxışında, atılan addımların valyuta bazarında yaradılan köpüyü aradan qaldırdığını deyib:  “Biz valyutada köpüklənmənin aradan qalxdığı və real qiymətin formalaşdığı bir nöqtəyə doğru gedirik. Valyuta məzənnəsi yaxşı nöqtədə sabitləşəcək. Türkiyə tarixi fürsətdən istifadə edəcək. Makroiqtisadi sabitliyi təmin etməklə biz hasilatı və ixracı artırıb, cari hesab kəsirini həll edəcəyik. Yüksək artım, aşağı cari kəsir: Bu, bizim modelimizin əsasını təşkil edir”.  Türkiyə iqtisadi modeli haqqında məlumat verən Nəbati “həm yeni bir model ortaya qoyuruq, həm də dünən prezidentimiz təklif etdiyi modellə bir manifest yayımladı. O vaxtdan bəri Türkiyədə çox şey dəyişdi” deyib. N.Nəbatinin sözlərinə görə, atılan addımlar 2022-ci ilin birinci rübündən etibarən real sektorda böyük canlanma ilə nəticələnəcək. Hazırlanan model haqqında məlumat verən Nəbati bildirib ki, modelin əsasını cari kəsirin sıfırlanması və ya hətta müsbətə çevrilməsi, eyni zamanda artımın da əldə ediləcəyi bir sıra imkanları reallaşdıra bilmək təşkil edir. Onun dediyinə görə,Türkiyə hökuməti inflyasiyanı məqbul, yəni təkrəqəmli səviyyələrə salmağı, ölkə daxilindəki dinamikanı daha proqnozlaşdırıla bilən hala gətirməyi hədəfləyir: “Türkiyə indi infrastrukturunu yüksək səviyyəyə çatdırıb. Türkiyə alternativ təchizat mərkəzi, qlobal istehsal və təchizat mərkəzi olması lazım olan ölkələrdən biridir, birbaşa investisiya cəlb edən ölkələrdən biridir.  Modelimiz yüksək artım, aşağı cari kəsirdir”. Qeyd edək ki, Türkiyə hökumətinin həyata keçirdiyi tədbirlər indi də dünya mətbuatında ciddi müzakirə olunur. Bir çox analitik mərkəzlər, nüfuzlu iqtisadçılar növbəti mərhələdə zəruri tədbirlər həyata keçirilməsə, atılan addımların müsbət təsirinin qısamüddətli xarakter daşıyacağını proqnozlaşdırırlar. Hesab olunur ki, Türkiyə hökuməti faktiki olaraq faizləri birbaşa deyil, dolayı yollar qaldırmaq yolunu tutub. Və bunun ardınca real faiz artımları gəlməsə, iqtisadiyyatda daralma prosesi başlayacaq.  ABŞ-ın “The Washington Post” qəzeti bugünlərdə Türkiyədəki iqtisadi prosesləri hazırkı hakimiyyətin uğursuzluğu kimi qiymətləndirən yazı ilə çıxış edib. Qəzetə görə, hazırda tətbiq olunan tədbirlər Prezident Ərdoğanın Türkiyə iqtisadiyyatı ilə həyata keçirdiyi eksperimentdir və bildirir ki, o, siyasi xarakterli olmaqla dayanıqsız bir prosesdir. “The Washington Post”un iddiasına görə, vaxtilə Avropanın ucqarında iqtisadi mərkəz rolunu oynayan Türkiyə indi Latın Amerikasısayağı hiperinflyasiya  yaşayır: “2014-cü ilə doğru Türkiyə 1 trilyon dollara yaxın ümumi daxili məhsulla dünyanın 16-cı böyük iqtisadiyyatına malik idi. İnvestorlar, əhali və sahibkarlar canlanmışdı. Lakin ondan bəri keçən müddətdə hökumət liberallaşmanın qarşısını alıb, investisiya mühitini məhv edib, iqtisadiyyatı çətin duruma salıb. Beynəlxalq Valyuta Fondunun oktyabr ayına olan hesabatına əsasən, hazırda Türkiyə dünyanın 21-ci böyük iqtisadiyyatına malikdir. Ölkə 2013-cü ildən ötən müddətdə kapitalın qaçması, investorların inamının azalması nəticəsində ümumi daxili məhsulunun 25 faizə qədərini də itirib”. Nəşr “bəzi” analitiklərə istinadən tətbiq olunan tədbirlərin Türkiyənin valyuta bazarında prosesləri müvəqqəti tarazladığını, investorların inamını bərpa etmək, inflyasiyanı azaltmaq gücündə olmadığını iddia edir. Maraqlıdır ki, Beynəlxalq Valyuta Fondunun oktyabr hesabatına istinad edən qəzet həmin hesabatda Türkiyədə 2021-ci ildə gözlənən iqtisadi artım səviyyəsinin iki dəfəyə yaxın yüksəldilməsindən bəhs etməyib. Həmin hesabatda BVF analitikləri qeyd edirlər ki, cari ili qardaş ölkə onların əvvəlcədən proqnozlaşdırdıqları kimi 5,8 faiz deyil, 9 faizlik iqtisadi artımla başa vuracaq. Onu da bildirək ki, iki gün əvvəl prezident Rəcəb Tayyib Ərdoğan Türkiyənin gələn il üçün hədəflərini açıqlayıb. Ərdoğan hökumətin iqtisadiyyatda hazırladığı alətlərin ölkəni mənfi dairədən xilas etdiyini deyib: “İqtisadiyyatda keçdiyimiz yol və inkişaf etdirdiyimiz alətlərin köməyi ilə ölkəmizi keçmişdə düşdüyü mənfi dairədən xilas etmişik. Yolumuz məşğulluq, istehsal, ixracda artım əldə etmək, məqsədimiz isə dünyanın ən yaxşı 10 iqtisadiyyatına daxil olmaqdır”. Ərdoğanın dedikləri nə qədər realdır? Türkiyənin valyutaların savaşından tamamilə çıxdığını söyləmək olarmı?  Pərviz Heydərov İqtisadçı-ekspert Pərviz Heydərova görə, Türkiyə hökuməti tərəfindən atılan addımlar, tətbiq ediləcək yeni layihələr lirənin mövqeyinin tam bərpasına şərait yaradacaq: “Zamanla qardaş ölkənin maliyyə bazarında sabitlik yaranacaq. Şübhəsiz, tədbirlər davamlı olmalı və gələcəkdə spekulyativ amillərin meydana çıxması üçün zəmin formalaşmamalıdır. Məsələn, hökumət qərara alıb ki, vətəndaşların banklardakı lirəyə görə üzləşdikləri itkilər dövlət tərəfindən qarşılanacaq. Bu, əlavə pul emissiyası və nağd pulun dövriyyəyə buraxılması deməkdir. Nağd pul kütləsi vəziyyət sabitləşdikdən sonra əlavə problemlər yarada, lirənin dəyər itirməsinə gətirib çıxara bilər. Ona görə də atılan addımlarda ehtiyatlı olmaq lazımdır”. Dünya SAKİT,“Yeni Müsavat”    
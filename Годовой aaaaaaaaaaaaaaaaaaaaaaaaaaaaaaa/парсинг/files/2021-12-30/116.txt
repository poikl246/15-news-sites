https://musavat.com/news/ermeniler-yeniden-silahlanmaga-hazirlasir-yeni-qarabag-savasi-gozlenilir-ilham-ismayilla-canli-debat_856408.html

Ermənilər yenidən silahlanmağa hazırlaşır, yeni Qarabağ savaşı gözlənilir? – İlham İsmayılla “Canlı debat”

 Ermənilər yenidən silahlanmağa hazırlaşır, yeni Qarabağ savaşı gözlənilir? – İlham İsmayılla “Canlı debat”            Erməni kilsəsi sülhə qarşı: “Yenidən silahlanaq...” Ermənistanda revanşist çağırışlar səngimək bilmir. Sabiq president Robert Köçəryan bəyan edib ki, hakimiyyətə gələcəyi halda Qarabağla bağlı 10 noyabr 2020-ci il tarixli üçtərəfli bəyanatına yenidən baxmayacaq: “Çünki bu sənədin əsas bəndləri artıq icra olunub. Bütün ən pis şeylər artıq baş verib. Mən heç olmasa keçmiş DQMV-nin sərhədlərini bərpa etməyə, Hadrut və Şuşanı geri qaytarmağa çalışacağam. Bəzi sahələrdə nəyisə düzəldə bilərik, o cümlədən, “artsax”ın statusu ilə bağlı məsələni”. Diqqət çəkən məqam budur ki, erməni kilsəsi də, din xadimləri də bu cür revanşist çağırışların önündə gedirlər. Böyük Kilikiya Evinin katolikosu I Aramın Yeni illə bağlı erməni xalqına müraciətdə dedikləri də buna sübutdur. Müraciətində din xadiminə xas olmayan mürtəce çağrışlar öz əksini tapıb: “Bu gün Türkiyə, Azərbaycan Ermənistan və bütün regionla bağlı panturan strategiyası həyata keçirirlər. Odur ki, ayıq və uzaqgörən olaq. Həqiqətən də Azərbaycanla “Artsaxın” Azərbaycanın ərazi bütövlüyünə daxil olduğu hər hansı müqavilənin imzalanması əslində Müstəqillik Bəyannaməsi və Ermənistanın konstitusion prinsiplərinin pozulması olardı. Diaspor belə təhlükəli addımlara biganə qala bilməz. Nədənsə biz döyüşdə məğlub olduq, amma müharibədə yox. Ermənistanın və “Artsaxın” müstəqilliyini möhkəmləndirmək və milli hüquqlarımızı bərpa etmək üçün ümumerməni mübarizəsi davam edir. Ermənistan ordusunu yenidən təşkil etmək və müasir silahlarla təmin etmək lazımdır”. Göründüyü kimi, Ermənistanda da sülhə qarşı ciddi müqavimət var və bunun əsas aparıcı fiqurları kilsə mənsublarıdır. Katalikos Qaragen şəxsən bu işdən “uzaq görünməyə” çalışır, amma şübhə yoxdur ki, erməni lobbisinin kisəsindən asılı olan Eçmiədzin bu müqavimətin əsas təşkilatçılarındadırlar. Kilsənin Ermənistanda rolu haqda, müqaviməti din adı altında təşkil etməyin fəsadları nə ola bilər? Azərbaycan yeni xəritəsini açıqladı:Zəngəzur da daxil! Prezident İlham Əliyevin Hadruta son səfərində “Dəmir yumruq” abidəsinin önündəki xəritə diqqət çəkib. Qoyulmuş lövhədə Azərbaycan xəritəsi əks olunub və xəritədə Zəngəzur Azərbaycanın tərkibində göstərilib. Lövhədə “Müqəddəs sərhədlərimizin keşiyində” sözləri yazılıb.Ermənilər Zəngəzurun Azərbaycanın tərkibində göstərilməsindən qəzəblənərək Ermənistanın Xarici İşlər Nazirliyindən izahat tələb ediblər. “Biz Ermənistan XİN-dən tələb edirik ki, Azərbaycanın Ermənistandakı səfirinə, yəni Paşinyana nota versin. Çünki bütün bunlar onun icazəsi ilə baş verir” deyə, bildiriblər. Zəngəzur dəhlizi məsələsində Azərbaycanın qətiyyətli mövqe ortaya qoyması erməniləri daha çox narahat edir. Hesab edirlər ki, Zəngəzurdan miqrasiya daha da güclənəcək. Azərbaycanın yeni xəritəsinə ekspertlər nə deyir, bu təsadüf ola bilərmi? Ermənilərin “sərhədlər müəyyənləşmədən” hay-küy salmasının faydası niyə olmayacaq? Sərhəd üzrə komissiyanın yaradılması niyə yubandı-nəzarət yenə Moskvadadır... Noyabrın 26-da Soçidə keçirilən üçtərəfli görüşdə mühüm qərarlardan biri də sərhədlərin müəyyənləşməsi üçün komissiyanın yaradılması oldu. Putinin açıqlamasından hətta belə məlum olmuşdu ki, ən yaxın günlərdə bu komissiya formalaşacaq. Ancaq ilin sonunda məlum oldu ki, Azərbaycanla Ermənistan arasında dövlət sərhədinin delimitasiyası üzrə komissiya tezliklə yaradıla bilər. Bunu Rusiya xarici işlər nazirinin müavini Andrey Rudenko deyib. "Hesab edirik ki, bu, tezliklə baş tutacaq. Bu razılaşmanın ən yüksək səviyyədə reallaşdırılması yolunda hər hansı bir aşılmaz maneə görmürük", - deyə o bildirib. Nazir müavininin sözlərinə görə, may ayında Azərbaycan-Ermənistan sərhədinin müxtəlif hissələrində vəziyyətin gərginləşməsindən etibarən vasitəçi qismində çıxış edərək iki ölkə arasında müvafiq danışıqlar prosesinin işə salınması məsələsində öz köməyini təqdim edib. "Qeyd edim ki, insidentlər bilavasitə rusiyalı sülhməramlıların məsuliyyət zonasına aid deyil. Problem sovet dövründən qalıb və iki ölkə arasında dövlət sərhədinin beynəlxalq-hüquqi rəsmiləşdirilməsinin olmaması ilə əlaqəlidir", - A.Rudenko deyib.Məlumdur ki, sərhədlərin müəyyənləşməsi sülh prosesində mühüm addım hesab olunduğundan bu komissiyanın daha tez işə başlaması Azərbaycanın xeyrinə ola bilərdi. Demilitasiya və demarkasiya bir qədər də zaman aparan işdir. Rusiyanın təqdim etdiyi xəritə ilə başlanacaq danışıqlarda Moskva da iştirak edəcək. Amma belə görünür ki, Moskva bu işi vəd edilən kimi tezləşdirmək fikrində deyil. Anlaşılan odur ki, gələn ilə qalan bu formalaşma vaxt aparacaq və bu gedişlə 2022-də bu prosesin başa çatması bəlkə də baş tutmayacaq. Bu baxımdan Moskva ilə İrəvanın maraqları üst-üstə düşür. Komissiyanın formalaşması niyə yubandı, Moskva və İrəvan sülh prosesini neçə il yubada bilər? “Tərtər işi” ilə bağlı son gəlişmələr nədən xəbər verir? Zərərçəkənlər arasında qarşılıqlı ittihamlar var, nə baş verir?  Bu və gündəmdəki digər mövzuları təhlükəsizlik eksperti İlham İsmayılla müzakirə edirik. Facebook səhifəsinin ünvanı: https://www.facebook.com/NewMusavat  Youtube səhifəsinin ünvanı: https://www.youtube.com/user/TVmusavat  Musavat.com  
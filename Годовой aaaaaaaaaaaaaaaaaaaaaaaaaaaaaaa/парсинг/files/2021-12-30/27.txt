https://musavat.com/news/itv-ni-tenqid-eden-deputatlara-bas-direktordan-cavab_856520.html

İTV-ni tənqid edən deputatlara baş direktordan CAVAB

 İTV-ni tənqid edən deputatlara baş direktordan CAVAB            “İctimai Televiziyanı tənqid etmək hər bir vətəndaşın haqqıdır. Hörmətli deputatlarımız tənqid edirlər. Demək ki, vəziyyəti belə görürlər. Bu gün İctimai Televiziya haqqında tək tənqidi deyil, xoş söz deyən deputatlarımız da olub. Necə deyərlər, xalqın gözü tərəzidir”. Musavat.com xəbər verir ki, bunu “unikal.org”a açıqlamasında İctimai Televiziya və Radio Yayımları Şirkətinin baş direktoru Balaş Qasımov deyib. Baş direktor bildirib ki, onlar kifayət qədər uğurlu bir televiziya qurublar: “Təbii ki, bu, kiminsə xoşuna gəldiyi kimi, gəlməyə də bilər. Ancaq bu gün eşitdiyim iradlar mənim üçün yenilik oldu. Parlamentdə bizi həm müdafiə, həm də tənqid edən olub. Demək, bu, normal iş prosesidir. Arzulayıram ki, deputatlarımız daha fəal olsunlar. Efirimizə buyursunlar. Bizim efir hər bir deputat üçün açıqdır. Gəlib öz fikirlərini səsləndirə bilərlər. Həm öz fəaliyyətlərini müzakirə edək, həm də bizim fəaliyyət haqqında danışaq”. B.Qasımov qeyd edib ki, İctimai Televiziyada lağlağı yoxdur. O əlavə edib ki, deputat Fazil Mustafa konkret bir fakt haqqında danışmaq istəyirsə, sitat gətirsin: “Deyim ki, filan verilişdə lağlağı olub, yoxsa tənqid. Bizim kanalda lağlağı yoxdur. Satira formatında olan verilişlərimiz var. Əgər hörmətli deputatımız satiranı lağlağı bilirsə, bunu deputata sual vermək lazımdır ki, konkret nəyi nəzərdə tutur? Bizim efirimiz çox səviyyəlidir. Əlimizdən gələni edirik ki, İctimai Televiziya daha da yaxşı olsun”. Qeyd edək ki, Milli Məclisin bu gün keçirilən plenar iclasında “İctimai Televiziya və Radio Yayımları Şirkəti Yayım Şurasının tərkibində dəyişiklik edilməsi haqqında” qərar layihəsinin müzakirəsi zamanı bir neçə deputat İTV-nin fəaliyyətini tənqid edib.    
https://musavat.com/news/tender-milyonlarini-qapazlayanlarin-evezine-daslananlar_856377.html

Tender milyonlarını qapazlayanların əvəzinə daşlananlar

 Tender milyonlarını qapazlayanların əvəzinə daşlananlar           Parlamentin plenar iclasları olan gün saytımızın adminlərin, oxumuş adamlar demişkən, rutin bir əməliyyat edirlər: iclasda çıxış edəcək deputatların şəkillərini Google-dən çəkib bir qovluğa yığır, əllərinin altında hazır saxlayırlar. Google-dən gizlin deyil, sizdən niyə gizlin olsun, bu deputatlar aşağıdakılardır: Sabir Rüstəmxanlı, Vahid Əhmədov, Zahid Oruc, Qənirə Paşayeva, Tahir Mirkişili, Tahir Kərimli, Aqil Abbas, Qüdrət Həsənquliyev, Fazil Mustafa, Əli Məsimli, Razi Nurullayev, Musa Quliyev (Urud), Musa Qasımlı, sədarət və başqaları. İndi elə çıxmasın ki, “və başqaları” qrafasına düşənlər çoxdur. Yox, oraya ən çoxu 5-6 başqa deputatın adını salmaq olar. Bu o deputatlardır ki, hərdən çıxış edirlər deyə, adminlərimiz onların parlamentdə çəkilmiş şəkillərini əvvəlcədən hazır saxlamırlar. Amma heç olmayıb ki, yuxarıda adı çəkilən deputatlar əməkdaşlarımızı yanıltsınlar. Olmayıb. Parlamentin iclası varsa, onlar mütləq nəsə bir təşəbbüslə, təkliflə, publisistik məqalə ilə çıxış edirlər. Bir neçə ildir ki, belədir. Hərdən adama elə gəlir ki, Azərbaycan parlamenti ümumiyyətlə 20-25 nəfərdən, bu çıxış edənlərdən ibarətdir. Çünki o birilərin varlığı ilə yoxluğu bilinmir. Hətta elə deputatlar var ki, gələ qapını döyə, özünü təqdim edə, vəsiqəsini göstərməsə, bir adamı inandıra bilməz ki, həqiqətən deputatdır. Çoxunu heç seçiciləri də düz-əməlli tanımır. Bu xüsusda şəxsən şahidi olduğum bir əhvalat var. 3-4 il öncə şəhərətrafı qəsəbələrdən birində olarkən, gördüm, bir binanın həyətində 24-25 kişi toplaşıb həyəcanla nəyisə müzakirə edirlər. Qəfildən onlardan biri məni tanıdı, həmsöhbətlərinə dönüb dedi, bax, bu adam jurnalistdir, dərdimizi ona deyək. Yaxınlaşdım, dərdlərini dedilər. Məlum oldu ki, bir işbaz adam yerli İH nümayəndəsi ilə birlikdə həyətə gəlib, doqquzmərtəbəli binaların ümumi həyətini hasarlamaq, uşaqların oynadığı meydançada nəsə tikmək istədiyini deyib. Sakinlərə dedim, sizin şikayətinizi yazaram, redaksiyadan bu rayonun İH başçısına da zəng edərik, amma yaxşı olar ki, məsələyə deputatınızı da cəlb edəsiniz. Sonra soruşdum ki, deputatınız kimdir. Təsəvvür edin, 25 seçicinin biri də deputatın kim olduğunu bilmədi. Yalnız bir az aralıdakı adam yaxınlaşıb dedi ki, o bilir, seçkidə komissiya üzvü olarkən adı yadında qalıb. Bir-iki gündən sonra o məsələ sakinlərin xeyrinə həll olundu, amma 25 kişinin öz deputatını tanımaması faktı da yaddaşda yer aldı. Yuxarıda adlarını çəkdiyim deputatları isə nəinki öz seçiciləri, hətta bütün ölkə tanıyır. Ona görə ki, həmişə lazım bildikləri problemlərdən danışırlar. Danışırlar və bəziləri özlərini dilə-dişə salır... Bizim eyzən susan deputatlarla işimiz yoxdur, onları yalnız dalaşandan-dalaşana tanıyır, qınayırıq. Amma danışan deputatların hər çıxışından sonra nəsə bir qalmaqal düzəldir, kampaniya aparırıq. O qədər belə etdik ki, axırda Elman Nəsirov, Elşən Musayev kimi fəal deputatlar danışmaz oldular, susqunlara qoşuldular, baş-qulaqlarının dincliyinin qayğısına qaldılar. Hadı Rəcəbli də axırıncı dəfə seçilmədi, onun da canı dincəldi. Bəlkə də müəllim indi sevinir ki, canı MM-dən əcəb qurtarıb. Bir dəfə yazmışam, yenə təkrar edim ki, biz ünvanı səhv salırıq, ölkədəki çoxsaylı problemləri yaradan, problemləri həll etməyənlər bu deputatlar deyil, adlarını çəkmədiyimiz və ümumiyyətlə, adlarını bilmədiyimiz daha yüksək ranqlı məmurlardır. Məhz onlar dövlətin büdcəsini talayır, qısa müddətdə milyonçuya çevrilirlər və heç vaxt vitrində olmurlar. Biz daşı yalnız vitrinə atırıq, xalqdan oğurlanan sərvətlər isə vitrində deyil, bir az o tərəfdə, anbarlarda, zirzəmilərdə, qarajlardadır. İndi bir oxumuş adam var, deyir, bilmirsən, hökumət o deputatları ona görə vitrinə qoyub ki, camaat daşı eyzən onlara atsın, başı qarışsın, ara yerdə də gündəm dəyişsin. Belədirsə, lap pis. Siz ki bu qədər ağıllısınız və bunları bilirsiniz, daşınıza, baltanıza niyə heyfiniz gəlmir, onu birdəfəlik gerçək hədəflərə vurun də. Tahir Kərimli nəyin yiyəsidir axı, parlamentdə nəsə bir söz deyir, deməmiş olsun, siz milyonların altından girib üstündən çıxan Azərbaycan Respublikası.... naziri və ya onun 1-ci, 3-cü, 5-ci, 7-ci müavininin iştəklərindən danışın. Məsələn, 3-4 həftə əvvəl bir nazir müavininin bir neçə milyonluq tenderi öz yaxınlarına verdiyi məlum olmuşdu. Adını bilən var? Çıxaq küçəyə soruşaq, bu hadisəni 100 adamdan biri biləcək, o da nazir müavininin adını xatırlamayacaq.  
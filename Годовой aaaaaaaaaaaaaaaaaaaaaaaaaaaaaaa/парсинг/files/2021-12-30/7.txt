https://musavat.com/news/olkeni-hamiya-veten-etmek-il-sonu-qeydleri_856544.html

Ölkəni hamıya Vətən etmək-İl sonu qeydləri...

 Ölkəni hamıya Vətən etmək-İl sonu qeydləri...           Bütün gəncləri işlə təmin etmək bəlkə də mümkün deyil, amma o adamları inandırmaq lazımdır ki, ondan əvvəl işə götürülən kiminsə qohumu deyil, kiməsə rüşvət verib o işə keçməyib 2021-ci Azərbaycan üçün uğurlu hesab olunmalıdır. Əsas işimiz yenə Qarabağ və işğaldan azad torpaqlar oldu. İşğaldan azad torpaqlarda bərpa etməyə demək olar ki, heç nə qalmayıb. Azərbaycan o torpaqlarda yeni şəhərlər, qəsəbələr, kəndlər tikməlidir. Ən yaxşısı, "ələ gələni" guya Şuşadır ki, 28 il sonra bu ilin sentyabrında orada bunun əksini gördüm. Şuşanın "cecəyi" qalıb, şəhər yenidən tikilməlidir, tam yenidən... Yəni erməni bizə heç nə saxlamayıb, dağıdıb, məhv edib, xaraba qoyub. Məskunlaşma çox çətin prosesdir, çətin olacaq, amma olacaq. Biz o torpaqlara mütləq qayıtmalıyıq, qayıdacağıq da. Könül istərdi ki, bu mümkün qədər tez olsun, amma reallıq bizim arzuladığımız kimi deyil. Dövlətimiz inşallah, bu çətin sınaqdan da üzüağ çıxacaq. Dünyanın gözü yenə bizdədir, bu dirçəltməni necə aparacaqlar, hansı müddətə həm də...İşğal dövründə sadəlövhcəsinə zənn edirdik ki, torpaqlar azad ediləndə “bütün dünya yığışıb” bizə tikməkdə kömək edəcək. Amma göründüyü kimi, bu işi də dövlətimiz görəcək, bəzi dövlətlərin köməkləri heç lazım da deyil, təki əl-ayağa dolaşmasınlar... Məskunlaşmada yeni nəsillə bağlı nə olacaq, bunları da demək çətindir. Bəli, məhz elə Şuşanı görməyən nəsil misilsiz qəhrəmanlıq göstərib o şəhəri işğaldan qurtardı, canını torpağa qurban verən niyə dinc dövrdə gedib torpağında yaşamasın ki..? Amma hər şey o qədər də sadə deyil, biz hamıdan o fədakarlığı tələb edə də bilmərik. Onların torpaqlara turist kimi gəzib qayıtmağı deyil, torpağın sahibi kimi təməlli qayıtması lazımdır. Bunun üçün dövlət proqramları hazırlanmalıdır, xüsusən gənclərlə bağlı. Hamı Şuşa deyəndə ürəyi atlanır, amma işğaldan azad zona böyükdür, başqa, həm də daha gözəl rayonlarımız var. Mən şəxsən Kəlbəcərdə də bir ev tikmək istərdim. Fərq qoymadan, hər yer Vətənin azad, fəqət hələ ki, yaralı parçasıdır...  Aqil Abbasın sözünü qəribçiliyə salırlar, amma kişi oğlu düz deyir. Həm də bu işin psixoloji tərəfi var. Mina təhlükəsi tam sovuşandan sonra niyə də dövlət gənc tələbə vətəndaşı ilə əl-ələ verib o torpaqları dirçəltməsin ki? Şərt o deyil ki, tələbə gedib hündür evlər tiksin, halbuki bu profili 4 il öyrədən ali məktəblər də var. Şərt odur ki, o gənclər o torpağın iyisini, havasını alsınlar, əmək verdikləri torpağın qiymətini bilsinlər. Gənclərlə bağlı hərdən adam ümidsiz olur, çünki çoxu təbii olaraq atalarından daha yaxşı yaşamaq istəyirlər. Bunun üçün xaricdə oxumağa, işləməyə gedənlərə də irad bildirmək olmaz. Amma onları burada yalançı vətənpərvərliklə, pafoslu vətən mahnıları ilə saxlamaq və ya fikirlərindən daşındırmaq da olmaz. Vətəndə hər şey ürəkləri istədiyi kimi olmaya bilər, ideal ölkə yoxdur. Ölkəni hamıya Vətən etmək lazımdır ki, gənc nəsil burada qalsın, anasını-atasını qoyub getməsin, ölkə boşalmasın, pensiyaçıların ümidinə qalmasın. Necə ki, indi bəzi rayon və kəndlərdə hansı qapını döysən, səni qocalar qarşılayır...  Gedəni saxlamaq olmaz, amma qalanların qayğısına qalmaq, onları normal işlə, normal dolanışıqla təmin etmək lazımdır. Hamını əməyinə, təhsilinə, dünyagörüşünə görə işlə təmin etmək bəlkə də mümkün deyil, amma o adamları inandırmaq lazımdır ki, ondan əvvəl işə götürülən kiminsə qohumu deyil, kiməsə rüşvət verib o işə keçməyib. Yox, əgər gənc görsə ki, onu əzib, onun savadını, işini, gözünün qarasını verib aldığı diplomunu bir kənara qoyub başqa bir nadanı onun üzərindən işə alırlar, onu ədalətsiz olaraq qapı arxasında saxlayırlar, o gənci ölkəyə bağlamaq, hələ bir işğaldan azad torpaqda qurub-yaratmaq həvəsi oyatmaq mümkünsüzdür. Görürsüz, ilik baxışdan tikib-yaratmaq adama problem kimi görünmür, amma bir az dərindən baxanda... Bir qohumum vardı, ABŞ-da oxumuşdu. Bura həvəslə qayıtdı, amma arzusu ürəyində qaldı. İş üçün müraciətdə elə incidildi ki, buradan bir oxumuş gənc qızı da alıb qayıtdı yenə Amerikaya. Mən belə məsələlər eşidəndə məyus oluram, o adamlara görə yox həm də, öz ölkəmə görə...  ...Azad torpaqlarda ilimiz tez keçdi. Həm də Azərbaycanın hər mənada diplomatik uğurlu ili kimi yadda qaldı. Azərbaycan indi ikinci nəfəsi açılmış kimidir, hər yerə özünü, sözünü yetirir, hər yerdə sözünü edirlər. Dost dost sözümüzü, düşmən düşmən sözü danışır. Azərbaycan bölgədə sözünü dedi, torpaqlarını geri aldı, indi də Zəngəzur kimi daha miqyaslı projelərin yolunu açmaqdadır. Prosesi aparan Prezident İlham Əliyev bu il də çox məhsuldar çalışdı, ölkənin haqqından bir addım güzəşt etmədi. Mənə qalsa, “İlin adamı” mükafatı varsa, Prezident Əliyevin haqqı...  2022-yə də böyük ümidlərlə baxmağımız lazım. İllərlə hər il dəyişəndə dilə gətirdiyimiz “Cıdır düzü” arzumuz artıq gerçəkləşib. Görüləcək işlər isə çoxdur. Tanrı millətimizə və bu prosesi bütün məsuliyyəti ilə aparan Prezidentə yardımçı olsun. Təzə ilimiz mübarək!      
https://musavat.com/news/ilin-ilk-heftesinde-neft-bazari-canlandi-qiymetler-80-dollarin-ustundedir_857485.html

İlin ilk həftəsində neft bazarı canlandı - qiymətlər 80 dolların üstündədir

 İlin ilk həftəsində neft bazarı canlandı - qiymətlər 80 dolların üstündədir           ABŞ-Rusiya qarşıdurması bazara necə təsir edə bilər? 2022-ci ilin ilk həftəsi dünyanın iki böyük gücü ABŞ və Rusiya arasında gözlənilən danışıqlarla bağlı müzakirələrlə keçməkdədir. Beynəlxalq mətbuatın diqqəti yanvarın 10-dan Cenevrə şəhərində baş tutacaq danışıqlardadır. Həmin gün tərəflər təhlükəsizlik zəmanəti üzrə danışıqlar aparacaqlar. Yanvarın 12-də Rusiya-NATO Şurasının iclası, 13-də isə Rusiya və ATƏT nümayəndələrinin görüşü baş tutacaq. Bu danışıqlar ABŞ və Rusiya prezidentləri Co Bayden və Vladimir Putin arasında dekabrın 3-də baş tutan müzakirələrdən sonra rəsmi Moskvanın təşəbbüsü ilə aparılır. Dekabrın 17-də Rusiya Xarici İşlər Nazirliyi Moskvanın ABŞ və NATO-dan gözlədiyi təhlükəsizlik təminatlarına dair razılaşma layihələrini açıqlayıb. Bu razılaşmadan birində NATO-nun Şərqə doğru genişlənmədən, o cümlədən Ukraynanı öz tərkibinə almaqdan imtina etməsi, ciddi hücum silahlarının, o cümlədən nüvə silahının yerləşdirilməsinə məhdudiyyətin qoyulması nəzərdə tutulur ki, əksər analitiklər ABŞ-ın onları qəbul etməyəcəyini proqnozlaşdırırlar. ABŞ-la Rusiya arasında münasibətlərin gərginləşməsi qlobal bazarlarda ciddi təlatümlərin olmasını şərtləndirir. Belə bazarlardan biri də neft bazarıdır. Rusiyanın dövlət gəlirlərinin əsasını neft gəlirlərinin təşkil etdiyini nəzərə alsaq, bu ölkə ilə ABŞ arasında gərginliyin kəskinləşməsinin neft bazarına böyük təsiri ola bilər. Belə ki, tərəflər arasında razılaşma əldə olunmasa və Rusiya Ukraynaya müdaxilə edərsə, bu, Moskvaya və onun neft şirkətlərinə qarşı sanksiyaların tətbiqinə gətirib çıxara, bu isə neft bazarında kəskin qiymət artımını şərtləndirə bilər.  Onu da bildirək ki, 2021-ci il ərzində Rusiyanın dünya bazarına çıxardığı Urals markalı neftin orta qiyməti 69 dollar olub. Ölkənin Maliyyə Nazirliyinin məlumatına görə, 2020-ci ildə orta qiymət 41,73 dollar təşkil edib. Ötən ilin son ayında - dekabrda Uralsın orta qiyməti 72,71 dollar, yaxud 2020-ci ilin eyni dövründəkindən 1,5 dəfə yüksək olub. Rusiyanın baş nazirinin müavini Aleksandr Novakın sözlərinə görə, 2022-ci ildə neftin bir barelinin Rusiya üçün komfortlu qiyməti 65-80 dollardır: “2022-ci ildə qiymətin 65-80 dollar olması bizim üçün komfortlu olacaq. Mən qəsdən belə geniş diapazonu götürürəm, çünki bazarda volatillik istisna edilmir. Prinsip etibarilə, 2021-ci ildə büdcəmiz 43,3 dollar səviyyəsində balanslaşdırılıb (neftin 1 barelinin qiyməti - red.), 2022-ci il üçün 44,2 dollar səviyyəsində götürülüb, sosial-iqtisadi inkişaf proqnozu isə daha yüksək qiymətləri nəzərdə tutur”. Onun sözlərinə görə, dünyada neftə olan gündəlik tələbatın ümumi həcmi 2022-ci ildə gündə təxminən 4 milyon barel, 2023-cü ildə isə 4,5-5 milyon barel artacaq. Göründüyü kimi, Rusiya cari ildə neftin minimum qiyməti olaraq 65 dolları özü üçün rahat məcra hesab edir. ABŞ-la münasibətlərin gərginləşməsi dünya bazarında qiyməti daha da yüksəldə bilər, lakin Rusiya şirkətlərinə sanksiya tətbiq edilərsə, ölkənin bu imkandan yararlanması çətin olacaq. Analitiklərin fikrincə, Ukrayna və onu dəstəkləyən mərkəzlərin tələblərinə rəğmən, ABŞ-ın Rusiyanın neft şirkətlərinə sanksiya tətbiq etməsi real görünmür. Çünki ABŞ-ın özündə neft hasilatının qısa müddətdə sanksiyalar üzündən  bazardan çıxacaq Rusiya neftinin yerini doldurmağa imkan verəcək həddə çatması mümkün deyil. Bu şəraitdə neftin həm idxalçısı olan ABŞ-a neft bazarında qiymət yüksəlişi qətiyyən sərf etmir. Ötən ilin payızında ABŞ daxilində benzinin kəskin bahalaşması baş verib. Ölkənin Prezident Administrasiyası OPEK və OPEK+ ölkələrinə hasilatı artırmaq istiqamətində təzyiqlər etsə də, buna nail ola bilməyib. Bundan sonra noyabrda ABŞ prezidenti Co Bayden ölkəsinin strateji neft ehtiyatlarının 50 milyon barelinin satışa çıxarılmasına dair göstəriş verib. O, eyni zamanda Böyük Britaniya, Yaponiya, Çin, Hindistan, Cənubi Koreyanı da təşəbbüsə qoşularaq bazarda qiymətləri endirmək üçün ehtiyatların bir qismini satışa çıxarmağı istədi. Bu dövlətlərin əksəriyyəti təşəbbüsə müsbət yanaşsalar da, heç biri konkret həcm və tarix açıqlamayıb. İndiyədək onlardan hansınınsa öz ehtiyatlarından satışa çıxardığına dair məlumat verilməyib.  ABŞ isə dekabrda 2 dəfə, 2022-ci il yanvarın 2-də 3-cü dəfə ehtiyatlarından bir hissəni bazara çıxarıb. Ümumilikdə 7 milyon bareldən yuxarı neftin birjalara yönəldildiyi bildirilir. Həmin nefti alan şirkətlər onu daxildə benzin bolluğu yaratmaq üçün emala yönəltməlidilər. Nisbətən ucuz qiymətə alınan neftin əvəzində şirkətlər həmin həcm+müəyyən əlavəni da dövlətə qaytarmaq öhdəliyi götürürlər. Ötən həftənin yekunlarına görə, ABŞ-ın kommersiya neft ehtiyatları 6 milyon 432 min barel azalaraq təxminən 413 milyon 562 min barel təşkil edib. Amerika Neft İnstitutunun (API) proqnozlarına görə, bundan öncə analitiklər ABŞ-ın kommersiya neft ehtiyatlarının 3 milyon 400 min barel azalacağını proqnozlaşdırırdılar. OPEK-in hesablamalarına görə, digər dövlətlər də ehtiyatlarından satışa başlasalar, bu ilin yanvar-martında neft qiymətləri 60-65 dollara qədər düşə bilər. Lakin martdan sonra yenidən indiki həddə - 75-80 dollar civarına qayıdacaq. Yəni dövlət ehtiyatlarının satışının bazara təsiri qısamüddətli olacaq. Yeri gəlmişkən, yanvarın 4-də OPEK+ ölkələri hasilatın artım planını dəyişmədən saxlayıblar. Beləliklə, fevralda gündəlik hasilat artımı 400 min barel təşkil edəcək. Hasilatla bağlı növbəti qərarın fevralın 2-də qəbul edilməsi nəzərdə tutulur. OPEK+ qərarı və omikron ştammının qlobal iqtisadiyyata təsirinin gözlənildiyindən çox aşağı olacağına dair məlumatlar yeni ilin ilk günlərində neft bazarında qiymətlərin 80 dolların üstündə qalmasını şərtləndirib. Londonun ICE birjasında Brent neftinin mart fyuçerslərinin qiyməti 80.50 dollar, Nyu-Yorkun elektron birjasında WTI neftinin fevral fyuçerslərinin qiyməti 77.36 dollar təşkil etməkdədir.  Dünya bazarındakı indiki, həmçinin yaxınmüddətli dövrdə gözlənilən şərtlər neft hasilatçısı olan Azərbaycan üçün kifayət qədər əlverişlidir. Belə ki, yanvarın 5-i üçün dünya bazarında “Azeri Light” (CIF) markalı neftin qiyməti 1,94 dollar və ya 2,41 faiz artaraq 82,49 dollar təşkil edib. Azərbaycan OPEK+ ölkələri nazirlərinin 24-cü iclasında, qlobal neft bazarında sabitliyə və balansa dəstək məqsədilə gündəlik neft hasilatının fevral ayında 400 min barel artırılmasına dair qəbul edilmiş qərara razılıq verib. Energetika Nazirliyindən verilən məlumata görə, yeni “Əməkdaşlıq Bəyannaməsi” Azərbaycanda gündəlik xam neft hasilatının 2022-ci ilin fevralında daha 7 min barel artırılaraq 668 min barelə çatdırılmasını, ixtisarla bağlı öhdəliyin isə 50 min barel həcmində olmasını nəzərdə tutur. 2021-ci ilin dekabr ayının nəticələrinə əsasən, dünya bazarında “Azeri Light” (CIF) markalı neftin 1 barelinin orta qiyməti 76,2 dollara bərabər olub ki, bu da noyabr ayının orta qiyməti ilə müqayisədə 6,54 dollar və ya 7,9 faiz azdır. Ötən ay ən yüksək göstərici (dekabrın 30-u) - 82,13 dollar təşkil edib, ən minimal göstərici isə (dekabrın 2-si) 71,38 dollar səviyyəsində olub. Ötən ay ərzində Azərbaycan neftinin qiyməti 12,7 faiz və ya 9,27 dollar artıb. Ümumilikdə 2021-ci il ərzində dünya bazarında Azərbaycan neftinin 1 bareli 61,3 faiz və ya 31,21 dollar bahalaşaraq 82,13 dollar təşkil edib. Ötən il ərzində ən yüksək göstərici (oktyabrın 25-i) - 88,19 dollar, ən minimal göstərici isə (yanvarın 4-ü) 50,92 dollar səviyyəsində qeydə alınıb (APA). Azərbaycanın 2022-ci il üçün dövlət büdcəsi neftin 55 dollar qiyməti əsasında hesablanıb. Bu isə o deməkdir ki, ilin ən azı ilk iki ayında qiymət bu həddən 25 dollar yüksək olacaq... Dünya SAKİT,“Yeni Müsavat”  
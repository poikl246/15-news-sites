https://musavat.com/news/baki-ve-irevan-ucun-kremlin-vahid-paket-i-rusiyanin-2022-ci-il-planlari_857489.html

Bakı və İrəvan üçün Kremlin “vahid paket”i - Rusiyanın 2022-ci il planları...

 Bakı və İrəvan üçün Kremlin “vahid paket”i - Rusiyanın 2022-ci il planları...           Politoloqların Rusiyanın bölgəsəl proseslərə dair strategiyasına dair fikirləri müxtəlifdir; “Nə qədər bacarırsa, vaxtı uzadacaq” Rusiya xarici işlər nazirinin müavini Andrey Rudenko TASS-a verdiyi müsahibədə Cənubi Qafqazda nəqliyyat kommunikasiyalarının bərpası üzrə işlər çərçivəsində birgə infrastruktur təşəbbüslərinin parametrlərinin işlənib hazırlanması haqda danışıb. “İlk növbədə bunu qeyd etmək istəyirəm ki, Cənubi Qafqazda bütün iqtisadi və nəqliyyat əlaqələrinin bərpası Azərbaycanla Ermənistan arasında münasibətlərin normallaşması üzrə işlərin ən başlıca istiqamətlərindən biridir. Mahiyyətcə, söhbət hər iki ölkənin dinc yanaşı yaşamasından konkret praktiki fayda əldə etmək imkanlarından gedir. Rusiya bu prosesin bilavasitə iştirakçısıdır. Bu mexanizm çərçivəsində regionda həm dəmir yol, həm avtomobil yolunun açılması üçün mühüm hazırlıq işləri görülüb. Hazırda ”vahid paket" üzərində “şlifovka” işləri gedir. Belə yanaşma qəbul edilən qərarların dayanıqlığını təmin edəcək", - Rudenko qeyd edib. Qeyd edək ki, Rusiya ilə ABŞ arasında “soyuq müharibə” getdikcə daha gərgin fazaya daxil olmaqdadır. Bir neçə gün öncə Bayden və Putin arasında baş tutmuş telefon danışığı da münasibətlərin ilıqlaşmasına səbəb olmadı. Üstəlik, Rusiyanın açıq mətnlə NATO-nun sərhədlərinə qarşı genişlənməsinə sərt reaksiyaları, hətta postsovet məkanında dominantlığı əldən vermək niyyətində olmadığı haqda hədə dolu mesajları rəngləri tündləşdirir. Rusiyanın Ukraynaya hərbi müdaxilə riski də dünya gündəminin əsas müzakirə mövzularındandır. Yanvarın ikinci günü Rusiya prezidenti Vladimir Putinlə Türkiyə lideri Rəcəb Tayyib Ərdoğan arasında baş tutan telefon danışığı isə həm də ondan xəbər verir ki, Kreml Ankaranı yanında görmək istəyir. Təsadüfi deyil ki, 2022-ci ildə baş tutan ilk telefon danışığında Ukrayna böhranı əsas müzakirə mövzusu olub. Amma Türkiyənin Ukraynanı Rusiyanın pəncəsi altına atacağı heç cür inandırıcı deyil. Putinin də zaman-zaman qiymətləndirdiyi kimi, Türkiyənin kişi mövqeyi var. Ötən il dekabrın 28-də Rusiya Federasiyasının Sankt-Peterburq şəhərində baş tutan MDB dövlət başçılarının qeyri-rəsmi görüşü barədə nədənsə geniş müzakirələr açılmadı. Amma məhz bundan sonra postsovet məkanında bir sıra hadisələrin baş verməsi, o cümlədən Qazaxıstanda yaşananlar narahatlıq yaradır. Qazaxıstanın da daxil olduğu Türk Dövlətlər Birliyində sabitlik, əmin-amanlığın olması hər birimizin əsas istəyidir. Belə olduğu təqdirdə Azərbaycanda da narahatlıqla izlənilir qardaş dövlətdə baş verənlər. Bundan əlavə, Zəngəzur dəhlizinin açılması həm də Turan yolundakı əsas maneənin aradan qaldırılması, Türk dövlətlərin qovuşması deməkdir. Ermənistan və onun havadarlarının mane olduğu bu layihənin həyata keçirilməsinin qarşısıalınmaz olduğu bir dönəmdə ortaya çıxarılan süni maneələr diqqətlə izlənilir. Xüsusilə də Rusiyadan verilən  hər bir mesajın alt qatındakı mətləblərin aranması normaldır. Düzdür, Moskva Zəngəzur dəhlizinin açılmasında maraqlıdır və bu istiqamətdə Ermənistana da ara-sıra təzyiqlər etdiyini müşahidə edirik. Ancaq pərdə arxasında nələr var, bu hələ ki aydın deyil. Belə situasiyada ortaya çoxlu suallar çıxır. Maraqlıdır, Rusiya XİN rəsmisi “vahid paket”, “şlifovka” deyəndə nəyi nəzərdə tutur? Zəngəzur dəhlizinin açılmasına nə qədər var, bu il, nəhayət, açılacaqmı? Yaxud dəhliz açılacaqsa, orada gömrük-nəzarət postları necə, qoyulacaqmı?  Elçin Mirzəbəyli Siyasi analitik Elçin Mirzəbəyli “Yeni Müsavat”a açıqlamasında bildirdi ki, Cənubi Qafqazda bütün iqtisadi və nəqliyyat əlaqələrinin bərpası yalnız rəsmi Moskvanın iradəsindən asılı olan məsələ deyil: “Hətta Azərbaycan-Ermənistan münasibətlərinin normallaşması da bu prosesi tam əhatə etməyəcək. Təəssüf ki, Rusiyanın Cənubi Qafqazla bağlı geosiyasi yanaşmaları SSRİ-dən qalma ”xəritələr"dəki ölçülərlə müəyyənləşir. Halbuki nəinki çağdaş, hətta 40-50 il öncənin geosiyasi nəzəriyyələrində istənilən regionla bağlı reallıqların dəyərləndirilməsi, ən azı subregional proseslər müstəvisində aparılır. İndiki halda, Cənubi Qafqazla bağlı prioritetlərin müəyyənləşməsi müstəvisində bu bölgədə cərəyan edən proseslərin birbaşa iştirakçısı olan ölkələrlə yanaşı, qonşu dövlətlərin mövqeləri də nəzərə alınmalıdır. Yəni Cənubi Qafqaz deyəndə, sadəcə, Azərbaycan, Gürcüstan, Ermənistan, həmçinin bu üç dövlətin yerləşdiyi ərazidə “dominant təsir imkanlarına” malik olduğu barədə paslanmış stereotiplərdən qopa bilməyən Rusiya başa düşülməməlidir". E.Mirzəbəylinin sözlərinə gör, indiki halda Cənubi Qafqaz regionunda baş verən proseslərin birbaşa və dolayısıyla iştirakçıların sayı hətta qonşu dövlətlərlə - Türkiyə və İranla da məhdidlaşmır: “Subregional kontekstdən Cənubi Qafqaz Xəzər və Qara dəniz hövzələrini əhatə edən nəhəng bir ərazinin tərkib hissəsidir və bu ərazinin əhəmiyyətli hissəsində Rusiya yeganə güc mərkəzi olmadığı üçün, bölgədə cərəyan edəcək iqtisadi və nəqliyyat əlaqələrini də ”paketləmək" imkanına malik deyil. Rusiyanın təkcə Cənubi Qafqazda deyil, iştirakçısı olduğu bütün digər bölgəsəl proseslərdə olduqca yanlış və nəticədə bu ölkəni müttəfiqsiz qoyan bir strategiyası var. Moskva marağında olduğu heç bir layihənin ağırlıq mərkəzini və məsuliyyətini öz üzərinə götürmək, güc və maliyyə resursları sərf etmək istəmir. Yalnız hərbi güc mərkəzi kimi birbaşa müdaxilələrin qarşısını, əksər hallarda müəyyən bir mərhələyədək almaqla kifayətlənir. Bu isə Rusiyanın etibarlılıq əmsalını aşağı salır və bu və ya digər bölgələrdə yaşayan xalqların etimadını qazanmasına imkan vermir". Siyasi analitik hesab edir ki, indiki halda Rusiya, hətta klassik sovet “Cənubi Qafqaz” anlayışına münasibətdə belə, proseslərə tam şəkildə nəzarət etmək iqtidarında deyil: “Gürcüstanın ərazi bütövlüyü ilə bağlı rəsmi Moskvanın mövqeyi, separatçı rejimlərin tanınması ilə bağlı qəbul edilən yanlış qərarlar, Rusiyanın manevr imkanlarını məhdudlaşdırır. Gürcüstanda hakimiyyətdə olan istənilən siyasi qüvvə, ölkənin ərazi bütövlüyü ilə bağlı məsələni prioritet hesab etmək məcburiyyətindədir. Çünki bu, gürcü xalqının qırmızı xəttidir. Məhz bu baxımdan, Moskva yalnız Cənubi Qafqaz ölkələrinin sərhədlərinin dəyişilməzliyini istisnasız olaraq qəbul etdiyi və bu istiqamətdə real addımlar atdığı halda, bölgədə hədəflədiyi layihələrin həyata keçirilməsinə nail ola bilər. Əks təqdirdə, bu proses yarımçıq olacaq və davamlı sülhün və əməkdaşlığın əldə olunmasına gətirib çıxarmayacaq”.  Akif Nağı QAT sədri Akif Nağının sözlərinə görə, belə görünür ki, Rusiya Azərbaycanla Ermənistan arasında iqtisadi münasibətlərin və nəqliyyat əlaqələrinin bərpasını əsas məsələ hesab edir, səylərini bu istiqamətə yönəldir: “Mövzudan kənar olsa da, qeyd etməliyəm ki, Xankəndi və digər ərazilərdə Azərbaycan hakimiyyətinin bərqərar olması əsas məsələ kimi götürülməli, digər məsələlər ondan asılı şəkildə həll edilməlidir. Qısa şəkildə desək, danışıqlarda ”Xankəndi məsələsi" ön planda olmalıdır. Qoyduğunuz suala gəldikdə isə Kreml  “Vahid paket” dedikdə böyük ehtimalla məsələyə kompleks yanaşılmasını nəzərdə tutur. Bu yanaşma bir az da 44 günlük müharibədən əvvəlki “Paket variantı” xatırladır. Rusiya Azərbaycanla Rusiya arasında münasibətlərin normallaşdırılmasına çalışır. Burada isə ən vacib istiqamətlər iqtisadi və kommunikasiya əlaqələrinin bərpasından keçir. Şübhəsiz ki, burada iki ölkə arasında mübahisləi məqamlar var, yolun və ya dəhlizin hansı statusda olacağı, kimin nəzarət edəcəyi, gömrük-nəzarət işlərinin kimin səlahiyyətində olacağı ilə bağlı fikir ayrılıqları mövcuddur". A.Nağı bildirdi ki, ermənilər hələlik  “Zəngəzur dəhlizi” ifadəsinin işlədilməsinə də etiraz edirlər, amma Paşinyanın mövqeyində xeyli yumşalma hiss olunur: “O, yeni il müraciətində çox ehtiyatlı ifadələr işlətdi, ”artsax"ın müstəqilliyini yox, təhlükəsizliyinin təmin olunmasını qabartdı, ənənəvi “artsax xalqı”, “erməni diasporu” ifadələrini də işlətmədi. Bu yumşalma Rusiyanın təsiri ilə ola bilər. Mümkündür ki, Rusiya kompleks tədbirlərə dair “Vahid paket” təklif edib, indi də bəzi detalları dəqiqləşdirmək və razılaşdırmaq üçün “şlifovka” ilə məşğuldur. Bu gedişatla yaxın vaxtlarda nəticənin əldə olunacağı inandırıcı deyil. Rusiya nə qədər bacarırsa, vaxtı uzadacaq. Ötən illərin təcrübəsi bunu deməyə əsas verir. Düzdür, Azərbaycanın müharibədə qələbəsi ilə şərait dəyişib, amma Kreml dəyişməyib, bunu nəzərə almalıyıq".  Zaur Məmmədov Bakı Politoloqlar Klubunun rəhbəri, siyasi şərhçi Zaur Məmmədov isə bu fikirdədir ki, Rusiya dildə və rəsmi siyasilərin açıqlamalarında Azərbaycan və Ermənistan arasında, ümumilikdə regionda yeni kommunikasiya xətlərinin açılmasında maraqlı olduğunu göstərir: “Amma biz görürük ki, dialoq hələ də davam etməkdədir. Rusiyanın da həm Azərbaycandan, həm Türkiyədən yollarla bağlı bəzi istəkləri var. Eyni zamanda Ermənistan tərəfi də baxmayaraq ki, bu məsələlərlə razılaşdığını qeyd edir, amma məsələ uzanır. Məsələnin uzanmasının özü isə ondan xəbər verir ki, Ermənistanın arxasında olan bu və ya digər qüvvələrin öz dövlət maraqları var və onlar bu maraqların qorunmasına cəhd göstərirlər və vaxtın uzanması ilə məşğuldurlar”. Z.Məmmədov rəsmi Bakının prosesləri diqtə etmə şanslarının böyük olduğunu düşünür: “Burada bizim üçün vacib məqam ondan ibarətdir ki, kommunikasiyaların açılmasından sonra Azərbaycan artıq növbəti tələblərini irəli sürəcək. Əgər söhbət Zəngəzur dəhlizindən gedirsə, o halda Zəngəzurda dəhliz olacaqsa, postlar qurulacaqsa, o zaman Ermənistan və Qarabağ arasındakı yolda da Azərbaycan dərhal öz tələblərini irəli sürəcək. Yox, əgər Zəngəzurda postlar qurulmayacaqsa, biz artıq ikinci mərhələyə başlayacağıq. O halda delimitasiya və demarkasiya ilə bağlı proseslər aparılacaq. Hər halda, Rusiyanın Azərbaycan və Ermənistanla bağlı öz planları var. Bu planların 2024-cü ildə işə düşməsi üçün Rusiya əməli addımlar atacaq”. Z.Məmmədovun fikrincə, hələlik Rusiya üçün prioritet Ukrayna, Qazaxıstan və Belarusda daha konkret şəkildə addımlar atmaq, tələblərini irəli sürməkdir: “Yaxın iki il ərzində Rusiyanın Ukrayna ilə başının qarışmasından istifadə edərək, Azərbaycanın Türkiyə ilə  əməkdaşlığının güclənməsinə nail olmaq lazımdır. Eyni zamanda Türkiyə ilə Ermənistan arasında siyasi dialoq bağlı qapılar arxasında davam etməli və Ermənistanı havadarlarının oxundan çıxartmaq üçün mühüm addımlar atılmalıdır”. Elşad PAŞASOY,“Yeni Müsavat”  
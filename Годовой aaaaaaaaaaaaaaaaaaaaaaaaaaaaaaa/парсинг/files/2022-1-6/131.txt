https://musavat.com/news/status-meselesi-birdefelik-bitib-2022-de-de-gundeme-gele-bilmez-politoloq_857495.html

“Status məsələsi birdəfəlik bitib, 2022-də də gündəmə gələ bilməz” - politoloq

 “Status məsələsi birdəfəlik bitib, 2022-də də gündəmə gələ bilməz” - politoloq           Avropa İttifaqı Minsk Qrupunun önünə keçib 2021-ci il də beynəlxalq səviyyəli heç bir platformada keçmiş Dağlıq Qarabağın statusu məsələsi qaldırılmadı, ermənilərin bütün cəhdlərinə rəğmən, status adı nə çəkildi, nə də ona xüsusi diqqət ayrıldı. Bu məsələ bir az da arxa plana keçdi və faktiki unuduldu. 2022-ci ildə bu xüsusda təxminlər nədir? ATƏT-in Minsk Qrupu necə, “dəfn olunmuş” sayıla bilərmi, yoxsa bu il “xortlaya” bilər? Başqa beynəlxalq strukturlarda Dağlıq Qarabağın statusu məsələsinin qaldırılması ehtimalı varmı? Politoloq Murad Sadəddinov “Yeni Müsavat”a bildirdi ki, 2021-ci il əsasən Azərbaycan üçün qələbəmizi diplomatik sahədə, beynəlxalq müstəvidə təsdiq eləmək ili idi. Azərbaycan diplomatiyası müharibə vaxtı əldə elədiyimiz nailiyyətləri beynəlxalq aləmdə təsdiq eləyə bildi. Bu çox vacib idi: “Status məsələsi beynəlxalq müstəvidə də tamamilə ortalıqdan çıxarılıb. Buna Azərbaycan nail olub. Avropa İttifaqı, ABŞ və Rusiya da status məsələsini gündəmə gətirmir. Bundan sonrakı dövrdə böyük ehtimalla gündəmə gətirilməyəcək. Azərbaycan dəfələrlə ən yüksək səviyyədə bəyan edib ki, status məsələsindən söhbət gedə bilməz.    Murad Sadəddinov: “Azərbaycanın güclü mövqedə olması yenə də İrəvanın istəyinin reallaşmasına imkan verməyəcək” Müharibə bitəndən sonra Azərbaycan tərəfi Minsk Qrupu ilə bağlı da öz mövqeyini bəyan elədi. Bu mövqe 2021-ci ildə dəfələrlə bəyan edildi. Azərbaycan cəmiyyətinin Minsk Qrupuna etimad göstərmədiyi də bu mövqedə əksini tapırdı. Azərbaycan bəyan etdi ki, artıq yeni reallıq yaranıb və Minsk Qrupunun etməli olduğu məsələlərin böyük hissəsini Azərbaycan 44 gündə həll edib. Ona görə də bundan sonra Minsk Qrupu Azərbaycanla Ermənistan arasında normal münasibətlərin qurulmasına tövsiyələrini verə bilərlər. Yəni artıq Qarabağ mövzusu ilə bağlı onların hansısa vasitəçiliyinə ehtiyac qalmayıb, ona görə ki, Qarabağ münaqişəsi həll edilib. Lakin bir ildən artıq vaxt keçib, Minsk Qrupundan hər hansı bir təklif yoxdur. Əslində Minsk Qrupu özünü tamamilə kənarda qoyub". Politoloqun sözlərinə görə, bu gün Avropa İttifaqı önə çıxıb və Minsk Qrupunu bu amil də arxa plana keçirib. Rusiya da bu qrupun proseslərə ciddi şəkildə qoşulmasını istəmir. Kreml bu qrupun fəaliyyətini sosial, humanitar məsələlər istiqamətində görmək istəyir. Lakin istisna deyil ki, Minsk Qrupu hansısa yeni təkliflərlə gələcək: “Ancaq Azərbaycan tərəfinin dəqiq göstərdiyi çərçivə daxilində təkliflərini irəli sürə bilərlər. Dünyadakı geopolitik proseslər onu deməyə əsas verir ki, Minsk Qrupunun həmsədrləri olan ölkələrin özlərinin arasında gərgin münasibətlər yaşanır. Rusiya-ABŞ münasibətləri Ukrayna məsələsində o dərəcəyə çatıb ki, 1962-ci ildən bəri ən gərgin vəziyyət indi yaşanır. Onların başları bir-biri ilə mübarizəyə qarışdığına görə birlikdə vasitəçilikləri çətin ki, reallaşa bilsin. Ermənistan tərəfi Minsk Qrupunun proseslərə aktiv müdaxiləsinə nail olmaq istəyirdi. Lakin nail ola bilmədi. Yəqin ki, Ermənistan bu il də buna cəhdlər edəcək. Azərbaycanın güclü mövqedə olması isə yenə də İrəvanın istəyinin reallaşmasına imkan verməyəcək". Etibar SEYİDAĞA,“Yeni Müsavat”  
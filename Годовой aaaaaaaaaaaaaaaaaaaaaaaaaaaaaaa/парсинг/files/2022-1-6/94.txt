https://musavat.com/news/ey-boyuk-qazaxistan_857562.html

Ey, böyük Qazaxıstan!..


 Ey, böyük Qazaxıstan!..              (Qardaş ölkədə baş verən son olaylarla bağlı mülahizələrim)   Bir vaxtlar Levon Mirzoyanın rəhbərliyindən nələr çəkdiyini unutma, əziz Qazaxıstan! İndi Mirzoyanın mənəvi övladı Paşinyanınmı, yoxsa, o boyda Qazaxıstanı Levona etibar edən Kremlinmi umuduna qaldın? Ola bilməz! Olmamalıdır! Həmin Kreml deyildimi Gennadi Kolbin kimi yad və bəsirətsiz birini sənə rəhbər göndərmişdi? Əziz Qazaxıstan, həmin rəsmi Moskvanın müxtəlif dairələri daha bugünlərdə sənə ərazi iddiası irəli sürməmişdirmi məgər? Məgər müstəqil Qazax dövlətçiliyi tarixini yalnız 30 il öncəsi ilə sınırlayan da Rusiya Federasiyası rəhbərliyi deyildimi? İndi həmin o Moskvamı yanına da Paşinyanı- Maşinyanı alıb, Qazaxıstanda asayişi təmin edəcək? Paşinyan hələ bir öz uğursuz dövlətini idarə etsin də, sonra Qazaxıstana qoşun yeridər... Və hansı ordunu? - 44 gün içrə 10 min fərari "istehsal edən ordu"numu göndərəcək Qazaxıstana?!   Qardaş ölkədə baş verənlərdən hansı ilkin sonuclara varmaq olar? -Bu, yenicə qurulmuş Türk Dövlətləri Təşkilatına, ümumən türk dövlətlərinin təşkilatlanmasına zərbədir; -      SSRİ-nin bərpası elementlərini üzə çıxır. - Artıq  bir sıra rus kanallarında SSRİ vaxtı verilən hava proqnozuna və s. aid nostalji musiqilər səsləndirilir, keçmiş sovet siyasi-ideoloji iqliminin canlandılımasına cəhd hiss olunur. Əhalisinin təqribən 30 faizi etnik ruslardan ibarət olan, Rusiya ilə çox uzun sınıra malik Qazaxıstan üçün bu, ilk növbədə düşündürücüdür; -      Biz Qazaxıstanın qardaş ölkəsiyik və bizim siyasi müxalifət də qaragüruhçuluğa deyil, sağlam mövqeyə üstünlük verməlidir. Xatırladaq ki, G.Kolbin olayında, jeltoksan hadisələrində məhz Heydər Əliyev Qazaxıstan üçün ən düzgün, ədalətli mövqe ilə çıxış etmiş, buna görə, Sov.İKP MK büro iclasında M.S.Qorbaçovla ciddi mübahisəsi düşmüşdü. Bu gün də biz müstəqil Azərbaycan olaraq, müstəqil Qazaxıstan üçün ən ədalətli, ən doğru, ən yaxşı yolun seçilməsinə tərəfdarıq. Bu yolun əsas qayəsi Qazaxıstanın müstəqilliyi, dövlətçiliyinin qorunması, heç bir böyük qonşudan asılı olmadan öz strategiyasını müəyyənləşdirməsi ilə bağlıdır. Biz Qazaxıstanı Türk Dövlətləri Təşkilatının, digər ortaq türk qurumlarının qurucu üzvü olaraq qəbul edirik, sevirik, öyürük. Yəni hansısa müxalifət dairələri də bu məsələlərdən öz keçici siyasi maraqları üçün istifadə etməməli, gərəksiz paralellər aparmamalıdır. Əgər hakimiyyətə gəlmək üçün "Qarabağsız Azərbaycan" formuluna (formulsuzluğuna!) razı olan bir zehniyyət varsa, ondan nə özünə, nə ölkəsinə, nə də qonşu ölkələrə xeyir gəlməz!   * Əgər KTMT "sülhməramlı" qüvvələri adi ilə rus qoşunları Qazax torpağına daxil olsa, oradan bədəlsiz çıxacaqmı?! Təkrarçılıq olmasın: əhalisinin 30 faizə qədəri etnik rus olan, Rusiya ilə çox uzun sınır xəttinə malik bir böyük ölkədəki istiqrarsızlıqdan söhbət gedir. Söhbət ondan gedir ki, həmin Rusiya rəsmiləri açıq-açığına Qazaxıstana ərazi iddiası ilə çıxış edib, Qazax dövlətçiliyini şübhə altına almağa çalışıb... Belə olan halda, "Bu minvalla, Qazaxıstanın dövlət müstəqilliyindən danışmaq olacaqmı?!" narahat sualını verənləri qəribçiliyə salmaq olmur. Sual olunur:       Qazaxıstanda rusların sıx yaşadığı quzey bölgələrində sakitlik nə ilə bağlıdır? Bu susqun tavr xeyrədirmi? Başqa bir sual: Qardaş ölkədə Əfqanıstan ssenarisimi oynanılır? Nəhayət, bütün bu sualların, ritorikanın və mülahizələrin fonunda bir fikir ön plana çıxır: Bir ölkənin istiqrarı onun maraqlarını qorumağı bacaran lider faktorundan önəmli dərəcədə asılıdır. DÖVLƏTİMİZ ZAVAL GÖRMƏSİN!  
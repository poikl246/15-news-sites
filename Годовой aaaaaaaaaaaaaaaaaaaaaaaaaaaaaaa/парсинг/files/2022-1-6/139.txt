https://musavat.com/news/akademik-dellekxana_857491.html

Akademik dəlləkxana

 Akademik dəlləkxana           “Kəndə təzə dəllək gəlib, kəkili yandan qoyur” (Azərbaycan ata sözü) Yenə də kədərli bahalaşma, gündəm xəbərlərinin fonunda Ramiz müəllimin başçılıq etdiyi AMEA əsl xalq təşkilatı olduğunu göstərməkdə, üzümüzü güldürməkdədir. İlin ilk günlərindən orada elmi tədqiqatlar vüsət almışdır. Akademiya rəyasət heyətinin işlər idarəsinin nəzdində sosial şöbə yaradılmışdır, bu şöbə alimlərimizin məişət-istirahət şəraitini yaxşılaşdırmaq üçün mübarizə səhnəsinə atılmışdır. Doğrudan da atom parçalayandan sonra dincəlmək lazımdır. (Eynşteyn özü nisbilik nəzəriyyəsini kəşf eləyəndən sonra bir həftə xaş yeyib). Yoxsa adam şüalanıb yoxa çıxar. Ətrafımız, dörd bir yanımız yağı düşmənlərlə əhatə olunan vəziyyətdə alimlərimizin sosial şəraiti daim gündəmdə qalmalıdır. Ümumiyyətlə, hörmətli Ramiz Mehdiyev uzun illər dövlət işində çalışdığı üçün akademiyada da dövlətin kiçik modelini qurmaq istəyir. Öz işində Ramiz müəllim Platon, Spevsippus, Ksenokrates, Arkesilaus və Equus Asinus akademiyaları ənənələrinə daim sadiqlik nümayiş etdirir. Hazırda akademiyada təkcə rəyasət heyətinin işlər idarəsinin sosial şöbəsi deyil, eyni zamanda hərbi çağırış və mükəlləfiyyət bölməsi, aspirantlara ərzaq yardımı şöbəsi, alim yataqxanasında gəmiricilərlə mübarizə şöbəsi, akademiya polisi, elmi-texniki tərəqqi nailiyyətlərinin toylarda və şadlıq saraylarında tətbiqi alt bölməsi, alimlərin uşaqları üçün repetitor mərkəzi, akademiklərin dişlərini yonmaq üçün stomatoloji klinika, masaj salonu, dənizçilik məktəbi, domino masası, corabtoxuma mərkəzi, cəhrə sexi, kino, televiziya, qəzet, radio, ferma, broyler fabriki, çips sexi, dəlləkxana, gözəllik salonu və sairə zəruri qurumlar yaradılaraq uğurla fəaliyyət göstərir. Sözgəlişi, pandemiya təzə çıxanda görkəmli alim, keçmiş rabitə naziri Əli Abbasov koronavirusdan ölənlərin və sağ qalanların elmi diaqramını çəkmişdi. Çinin müdiri Si Zinpin dünyada korona ilə mübarizədə həmin diaqramın böyük rol oynadığını söyləmişdir, Əli müəllimi Xubey əyalətindəki mağaralarda yarasalar üzərində tədqiqat aparmağa dəvət etmişdir. Düzü, heç bilmirəm bu mühüm xəbərin bizim yazıya nə dəxli var idi. Qazaxıstanda əhalinin bahalaşmaya görə etirazlara qalxması, nəticədə prezident Qasım-Comərd Tokayevin hökuməti istefaya göndərməsi düşündürücüdür (kəskin dönüşdən müəllifin kreslosu aşdı - red.) Xüsusilə keçən ilin son həftəsində Putinin MDB sammiti düzəltməsi, orada qazax lider Nazarbayevlə ayrıca görüşməsi fonunda Qazaxıstanda qarışıqlıqlar maraqlıdır. Həmin sammit SSRİ-nin dağılmasının və MDB yaradılmasının 30 illiyi fonunda keçirilirdi, lakin o qədər absurd, mənasız tədbir idi ki, iclasların birində türkmən lider Qurbanqulu müəllim az qala yuxuya getmişdi. Qınamaq da olmaz, çünki Putin bir neçə dövlətin liderini başına toplayıb onlara koronavirusla mübarizə haqda bir zənən xeylağının olduqca üzücü, darıxdırıcı mühazirəsini dinlətmişdi. MDB içiboş, saxta birlikdir, özünüz fikirləşin, əgər bunun bir üzvü (Ermənistan) başqa üzvünün (Azərbaycan) ərazisini daim işğal etməyə çalışırsa, qalan üzvlər arasında da (Tacikistan, Özbəkistan, Qırğızıstan) hərdən şiddətli, qanlı savaşa keçən “mehriban” düşmənçilik varsa, hansı birlikdən dəm vurmaq olar? Putinin son illərdəki əsas ziyanverici zərbə istiqaməti Ukrayna seçilib. Ruslar orada böyük ərazini tutublar, Ukraynanın müstəqilliyini daim təhdid edir, bu dövləti inkişaf etməyə, Qərblə sərfəli əlaqələr yaratmağa qoymurlar. Və Putinin MDB-ni, süni Avrasiya ittifaqını dirçəltmək cəhdləri həmçinin rus xalqını daxili problemlərdən yayındırmaq vasitəsidir. İndi isə qəfildən Putinə gözləmədiyi yerdən, bir növ, arxa cəbhədən “narıncı inqilab” qorxusu yaranır. Qazaxıstanda hadisələrin necə bitəcəyindən asılı olmayaraq, proseslər keçmiş SSRİ məkanında sabitliyin necə sabun köpüyü olmasını bir daha göstərdi. Axı bənzər etiraz aksiyaları Avropada, ABŞ-da da olur, lakin həmin yerlərdə heç kim, o cümlədən xarici müşahidəçilər bu aksiyalara “inqilab” adı yapışdırmır. Belə aksiyalardan dövlətin çökəcəyini nəinki dilə gətirir, heç təsəvvür eləmirlər. Çünki aksiyalar, hakimiyyətin seçki yoluyla dəyişilməsi sivil dünyada siyasətin əsas tərkib elementidir. Harda ki, belə şeylər məhv edilir, oralarda azca tərpənişdən dövlət qayığının aşmağından qorxurlar. Avar qırıq, yelkən cırıq, xalqın da ağzında dişi mırıq - niyə aşmasın qayıq?  Yəqin Astanada akademiyanın sosial şöbəsi də yoxdur.  
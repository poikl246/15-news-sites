https://musavat.com/news/uc-avropa-seherinde-kritik-gorusler-2022-de-rusiya-ukraynaya-hucum-edecekmi_857487.html

Üç Avropa şəhərində kritik görüşlər: 2022-də Rusiya Ukraynaya hücum edəcəkmi...

 Üç Avropa şəhərində kritik görüşlər: 2022-də Rusiya Ukraynaya hücum edəcəkmi...           Rusiya-ABŞ, Rusiya-NATO danışıqlarında yeni raund başlanır; ekspertlərin fikrincə, Baydenin “nəfəskəsici” sanksiyaları ağır nəticələnə, Moskva-Vaşinqton diplomatik əlaqələrini kəsə bilər, Ukrayna Donbasda əməliyyatlara başlasa, Rusiya qarışacaq Yanvarın 10-da Cenevrədə Rusiya-ABŞ danışıqları baş tutacaq, yanvarın 12-də isə Brüsseldə Rusiya-NATO Şurasının görüşü, nəhayət, yanvarın 13-də Vyanada ATƏT-in daimi komissiyasının iclası gözlənilir.  “Yeni Müsavat” xəbər verir ki, hər üç Avropa şəhərində Ukrayna ilə bağlı məsələ müzakirəyə çıxarılacaq.  NATO-nun baş katibi Yens Stoltenberq gələn həftə Ukrayna böhranı ilə əlaqədar olaraq müttəfiq ölkələrin səfirləri və Rusiyanın yüksək səviyyəli rəsmiləri ilə xüsusi görüş təyin edib. Ukrayna ilə sərhəddə Rusiyanın hərbi mövcudluğunun artırılmasından narahat olan Qərb hərbi alyansı bir neçə aydır ki, NATO-Rusiya Şurasının iclasını keçirməyə çalışsa da, dialoq üçün istifadə edilən forum oktyabrda casus qalmaqalı ilə bağlı, belə görünür, şübhə altına alınmışdı. Moskva NATO-nun şərqə doğru genişlənməyəcəyi və Rusiya ilə ərazi mübahisələri olan Ukrayna və Gürcüstanla hərbi əməkdaşlığa son qoyacağına qarantiyalar istəyir. Rusiya həmçinin Ukraynaya müdaxilə etməklə bağlı iddiaları da rədd edərək, Kiyevi ölkənin şərqində hərbi qüvvələrini yerləşdirməkdə ittiham edir. Rusiya Xarici İşlər Nazirliyinin nümayəndəsi Mariya Zaxarova Avropa görüşlərində iştirakı təsdiqləyib və hədəfləri açıqlayıb. Onun sözlərinə görə, danışıqlar zamanı Amerika tərəfindən RF-nin təhlükəsizliyinin möhkəm hüquqi təminatına, daha doğrusu, NATO-nun şərqə doğru genişlənməməsinə və Rusiya üçün təhlükə olan silah sistemlərinin ölkənin sərhədlərində yerləşdirilməməsinə nail olmağa çalışacaqlar. Kreml üçün NATO-nun şərqə doğru genişlənməsi az qala ölümcül bir hərəkətlənmədir. Amma ABŞ və NATO bu siyasətində bir addım da geri çəkilmək niyyətində görünmür.   Cozef Bayden Çünki Ağ Ev rəhbəri Cozef Bayden hələ ötən il, dekabrın 30-da Putinlə telefon söhbəti zamanı bildirmişdi ki, kollektiv Qərb Rusiyadan Ukrayna ətrafında yaranmış vəziyyətin deskalasiyasına nail olmağa çalışacaq, əks halda, münaqişənin sonrakı həlli qeyri-mümkündür. Tamamilə aydındır ki, bu telefon təması Ukrayna məsələsinin həllində heç bir irəliləyişə aparıb çıxarmadı. Tərəflərin açıqlamaları da reallığı xarakterizə edir. Bayden: “Əgər Ukraynaya müdaxilədən əl çəkməsəz, biz sizin nəfəsinizi kəsən yeni sanksiyalar elan edəcəyik”, - deyə təhdid edir, Putin isə “Onda biz də sizinlə münasibətləri kəsəcəyik", - cavabını verir. Bəs Baydenin anonsunu verdiyi “nəfəskəsici” sanksiyaları Rusiya üçün nə demək ola bilər? Eyni zamanda Putinin “ABŞ-la əlaqələri kəsərik” söyləməsi nəyə mesajdır? 2022-ci ildə Rusiya, nəhayət, Ukraynaya hərbi müdaxilə edəcəkmi, yoxsa qabarma-çəkilmə ritorikası davam edəcək?  Azad Məsiyev Strateji Planlaşdırma və Araşdırmalar İnstitutunun rəhbəri Azad Məsiyevin “Yeni Müsavat”a bildirdiyinə görə, bu iki supergüc dövlətin qarşıdurması bəşəriyyət üçün təhlükədir: “Çünki hər ikisi nüvə doktrinasına malikdir. Onların bir sıra məsələlərdə maraqları toqquşur, eləcə də Ukraynada. NATO Ukraynanı üzv görmək istəyir, Rusiya isə alyansın şərqə doğru inkişafını özünə təhdid sayır. Putin illik mətbuat konfransında da deyib ki, geri çəkilməyəcəyik. Ona görə Rusiya-Ukrayna konfliktindən başqa Rusiya-ABŞ münaqişəsinin olmaması üçün mütləq mənada dialoq lazımdır. Eyni zamanda şərqə doğru genişlənmək planında artıq ABŞ və NATO rəhbərliyi ”qırmızı xətti" bilməlidirlər". Ekspertin fikrincə, 2022-ci il gərgin keçəcək və sular durulmayacaq: “Bundan Qərb ölkələri və Ukrayna əziyyət çəkəcək. Rusiya da sanksiyalara görə zərbə alır, amma milli təhlükəsizlik siyasətini hər şeydən üstün tutur. Sadəcə, Ukrayna Donbasda Azərbaycan kimi hərb yolu ilə məsələni həll emək istəyindədir. Amma Kiyev problemi sülh yolu ilə həll etmək öhdəliyi götürüb. O baxımdan Ukrayna hakimiyyəti Amerikanın təsiri ilə Donbasda hərbi əməliyyatlara başlasa, Rusiyanın müdaxiləsini görəcək”.   Ramiyə Məmmədova  Siyasi şərhçi Ramiyə Məmmədova 2022-ci ildə ABŞ-Rusiya münasibətlərində gərginliyin azalacağını gözləmir. Onun sözlərinə görə, Putinin əlaqələri kəsməklə bağlı dedikləri diplomatik münasibətlərə işarədir. Ekspert hesab edir ki, “soyuq müharibə” davam edir, hətta Vaşinqtonla Moskva arasında diplomatik əlaqələrin dayanması istisna deyil: “Onsuz da iki ölkə arasında münasibətlərin pisləşdiyi 2016-cı ildən bəri 100-dən çox rusiyalı diplomat və onların ailələri ABŞ-ı tərk etmək məcburiyyətində qalıb. Ötən ilin sonu Rusiyanın Amerikadakı səfiri Anatoli Antonov bildirmişdi ki, daha 27 rusiyalı diplomat və ailələri ölkədən çıxarılır. Onlar yanvarın 30-da Amerikanı tərk edəcəklər. Rusiya səfirliyi ciddi kadr çatışmazlığı ilə üzləşə bilər. Baydenin administrasiyası da ABŞ-ın Rusiyadakı missiyasının 2017-ci ilin əvvəlindəki 1200-dən 120-yə qədər azaldığını bildirmişdi.  Ötən ilin əvvəlində də ABŞ-ın Moskvadakı səfirliyi isə qeyri-diplomatik vizaların verilməsini dayandırıb və rusları üçüncü ölkələrə viza üçün müraciət edə biləcək ”evsiz vətəndaşlar" kimi təsnif edib. Zaxarova da deyir ki, ABŞ son illər ərzində Rusiyadakı konsulluq xidmətini qəsdən dağıdıb. Yəni bütün bu faktlar, rəqəmlər deməyə əsas verir ki, Amerika-Rusiya arasında gərginlik diplomatik müstəvidə dərinləşəcək. Ona görə Putin daha ağır sanksiyaların tətbiqini görsə, ABŞ-la görünməmiş skandala gedə - diplomatik münasibətləri kəsə bilər. Üstəlik, Ukraynaya aqressiyasını artıracaq ki, bu da Qərb üçün kobud səhv olardı". Təhlilçinin sözlərinə görə, bu baxımdan yanvarın 10-13-də keçiriləcək görüşlərdə gərginliyin azaldılması üçün müəyyən konsensus əldə olunmasına ehtiyac var: “Artıq hər iki tərəf də bunu anlayır. Güman edirəm ki, bu il hər nə qədər ABŞ-Rusiya cəbhəsində sıxma-boğma olsa belə, vəziyyət kandarından kənara çıxmayacaq. Rusiyanın Ukraynaya hücumunun nə ilə nəticələnə biləcəyini, nəfəs kəsən sanksiyaların Moskvanı hansı həddə qəzəbləndirəcəyini Bayden yaxşı bilir. Bu görüşlərin də mahiyyəti Rusiyanın hərbi eskalasiyasını geri çəkməkdir. Amma nəticə olacağını gözləmirəm. Çünki Bayden-Putin danışıqlarında da hər hansı razılaşma olmadı. Əgər NATO şərqə doğru genişlənməmək öhdəliyi götürərsə, Rusiya sakitləşə bilər, hərbi alyansın isə bu addımı atacağına inanmaq sadəlövhlük olardı. Odur ki, 2022-də gərginlik dozası artıb-azalmaqla müşahidə ediləcək”. Qeyd edək ki, Ukrayna kəşfiyyatçıları Krım yaxınlığında hərbi təlimlər keçirir. Bu barədə Müdafiə Nazirliyi məlumat yayıb. “Hazırda Krımın müvəqqəti işğal olunmuş ərazisi ilə inzibati sərhəd yaxınlığında döyüş tapşırıqlarını yerinə yetirən kəşfiyyatçı əsgərlər düşməni yaxın məsafədən dəf etmək üçün təlimlər keçirirlər”, - deyə məlumatda qeyd olunur. Rusiya Beynəlxalq Əlaqələr Şurasının sədri Andrey Kortunov isə deyib ki, ABŞ və digər NATO ölkələri Ukraynaya görə hərbi qarşıdurmaya girmək niyyətində deyil: “Rusiya tərəfinin məqsədi Qərb vasitəsilə Kiyevə siqnal göndərməkdir. Əgər Kiyev Donbasdakı vəziyyəti güc yolu ilə həll etməyə çalışarsa, o zaman 2008-ci ildə Saakaşvilinin aqibəti ilə üzləşəcək. Putin gözləyir ki, Bayden Zelenskiyə onun Donbasdakı vəziyyəti güc yolu ilə həll edəcəyi təqdirdə Qərbdən heç bir dəstək olmayacağını izah etsin”. Onun fikrincə, heç kim Gürcüstan ssenarisinin təkrarlanmasını istəmir, hamı başa düşür ki, burada Azərbaycan ssenarisinin təkrarı baş verməyəcək: “Çünki Rusiya Donbasda çoxlu Rusiya vətəndaşının olduğunu nəzərə alaraq müdaxilə etmək məcburiyyətində qalacaq”. Emil SALAMOĞLU,“Yeni Müsavat”      